
În primul rând, dați-mi voie să vă mulțumesc pentru primirea deosebit de călduroasă. Sunt impresionat. Am dorit să vă văd, dar căldura cu care m-ați primit a fost în sens pozitiv neașteptat de multă. Îmi face o deosebită plăcere să mă adresez dumneavoastră. Față de vizita precedentă făcută la Chișinău, acum mă aflu aici în calitate de Președinte al României, motiv pentru care emoțiile mele sunt și mai puternice. Prezența mea în fața dumneavoastră este nu doar un motiv de bucurie, ci și un prilej de a vorbi despre lucruri față de care simțim la fel: despre valorile noastre comune, despre provocările momentului, dar și despre oportunitățile pe care acest spațiu de pe continentul european și aceste timpuri le oferă.
Vreau să mă refer la două valori fundamentale care guvernează relația dintre noi: solidaritatea și identitatea. Și rezum aceste două noțiuni, interdependente în cazul nostru, prin proiectul european asumat de Republica Moldova în relație cu România. Cooperarea dintre noi dovedește cât de important este să ai un bun avocat în acest parcurs. Moldova are o mare șansă pe care noi n-am avut-o la momentul aderării. Această șansă se numește România, membru cu drepturi depline al Uniunii Europene, astăzi cel mai redutabil susținător al Republicii Moldova în procesul de integrare.
Se cuvine, înainte de toate, să salut prezența la această întâlnire a numeroși oameni de cultură din Republica Moldova. Sunt dascăl de profesie și știu că rolul unui dascăl nu este doar de a împărtăși cunoștințe. El are o misiune mult mai grea, aceea de a transmite valori și de a construi, astfel, caractere. În plus, rolul dumneavoastră pentru apărarea și păstrarea limbii române este unul fundamental, lucru pentru care vă sunt recunoscător și vă îndemn să mergeți mai departe.
Provin dintr-o generație care a avut nefericirea să cunoască viața sub un regim absurd și criminal, care a încercat să șteargă valorile fundamentale ale comunităților. Pe ambele maluri ale Prutului trăim cu cicatricele acestui trecut. De aceea îmi exprim acum respectul pentru eroii care s-au jertfit pentru propășirea limbii române.
Vă aduc, totodată, salutul cetățenilor români, care, prin deciziile luate în decursul ultimilor ani, au arătat că sprijină cu toată hotărârea parcursul european al Republicii Moldova. Pentru noi, drumul dumneavoastră către Europa unită reprezintă o prioritate națională. Avem, în acest moment, ca proiect politic asumat unanim – Președinţie, Guvern, Parlament – ideea de sprijin european pentru Chișinău. Subliniez angajamentul meu ferm în calitate de Președinte al României de a susține aceste demersuri, în baza prerogativelor funcției pe care o dețin.
Distins auditoriu,
Sunt și acum marcat de imaginea statuii lui Ștefan cel Mare din centrul Chișinăului. Cine ajunge aici și nu cunoaște biografia și faptele acestui mare personaj istoric, va încerca să-i înțeleagă imaginea prin simbolurile exterioare - coroană, paloș și cruce. Măreția lui Ștefan cel Mare este însă mai presus de elementele puterii medievale reprezentate de impunătoarea statuie de bronz ridicată în perioada interbelică. Aș spune că aceasta este doar partea cavalerească a figurii sale. Vizitatorul străin ar rata un detaliu fundamental dacă n-ar afla că acest mare ziditor de țară, cum îl numește Nicolae Iorga, este un simbol important al identității noastre comune. Gloria sa rezistă peste secole nu doar prin cei 47 de ani de domnie, ci mai ales pentru că faptele sale au contribuit decisiv la identitatea noastră, la solidaritatea unui neam. Aceasta este marea izbândă a vremii sale și, totodată, o lecție pentru noi, cei din stânga și din dreapta Prutului, în secolul XXI.
Astăzi, comuniunea de limbă, istorie, civilizație și cultură face din relația României cu Republica Moldova un episod unic la nivel european. În diferite etape ale construcției europene, diferite state au acordat altor țări care aspirau la statutul de candidat sau de membru al UE asistență consultativă și tehnică, precum și susținere în procesul de negociere. Cu toate acestea, relația dintre România și Republica Moldova depășește aceste elemente tehnice. Între noi este ceva mai presus de acquis comunitar, capitole de aderare, norme, condiții și proceduri.
Limba noastră comună este mult mai veche decât momentul când vizionarii lideri europeni construiau prima Comunitate a Cărbunelui și Oțelului. Între noi există un amestec de identitate și solidaritate greu de definit, dar ușor de simțit. De la Timișoara la Orhei se aude aceeași limbă, iar trecutul nostru încape deseori între coperțile aceluiași manual de istorie.
Ocazia de astăzi, pentru care le mulțumesc gazdelor noastre, de a mă întâlni cu tinerii din capitala Republicii Moldova, îmi oferă prilejul să subliniez importanța efortului Chișinăului de a continua parcursul european. Dumneavoastră veți deveni, în următorii ani, vocea locuitorilor Republicii Moldova, fie că vorbim despre politicieni, funcționari ai statului, jurnaliști, cercetători, activiști civici, reprezentanți ai mediului de afaceri. În această calitate, veți avea responsabilitatea decisivă de a conduce Republica Moldova în marea familie europeană. Astfel, elitele moldovenești au marea șansă de a contribui la așezarea Republicii Moldova acolo unde îi este locul, în Uniunea Europeană, alături de România.
Dar construcția unui viitor durabil nu poate fi însușită doar de către cetățenii Republicii Moldova, ci trebuie asumată cu hotărâre de Guvernul de la Chișinău, oricare ar fi acesta. Una dintre marile provocări ale anilor următori este să duceți la îndeplinire reformele democratice începute în țara dumneavoastră. Nu există altă cale spre prosperitate și securitate decât a continua acest efort susținut. Din nou, solidaritatea românească se va manifesta prin împărtășirea experienței pe care România a dobândit-o.
În ultimii ani, ați făcut eforturi importante pentru apropierea de Uniunea Europeană. Republica Moldova a reușit să fructifice din plin statutul de membru al Parteneriatului Estic, obținând anularea vizelor pentru cetățenii moldoveni și semnarea, alături de Ucraina și Georgia, a Acordului de Asociere cu Uniunea Europeană, inclusiv componenta de liberalizare a schimburilor. Aceștia sunt pași hotărâți în vederea integrării, dar nu și suficienți. De aceea eforturile trebuie să continue.
Trăim vremuri tulburi, chiar la granițele noastre, o perspectivă care complică și mai mult strădaniile Republicii Moldova. Cred că, în actualul context regional marcat de instabilitate, este de datoria României să contribuie la garantarea perspectivei europene a Republicii Moldova. Pentru noi, sprijinul acordat Republicii Moldova nu se rezumă doar la cel instituţional. Este vorba despre o adâncire a cooperării pe toate planurile, a relațiilor economice, a dialogului cultural și politic nu doar la nivel de stat, ci și între comunităţile locale. De asemenea, trebuie să sprijinim proiectele care conduc la creșterea independenţei energetice a Republicii Moldova, pentru ca acest stat să devină independent până la capăt.
Subliniez aici, în fața dumneavoastră, convingerea că eforturile de integrare a Republicii Moldova sunt strâns legate de consolidarea statalității. Această relație puțini o întrevăd, deși istoria de peste șase decenii a Uniunii o confirmă aproape fără excepție. Această constatare nu vine doar din trecut, ci și din realitățile curente, unele foarte dureroase, de la granița UE. Nu poţi construi nimic durabil fără stabilitate politică, fără consens și, mai ales fără, un proiect major asumat de factorii decizionali ai statului. Instituțiile funcționează și produc rezultate concrete și constante în timp doar dacă există calm, perseverență și răbdare, dacă există un parcurs predictibil și suficientă voință pentru a reuși. Sunt sigur că istoria acestei țări va fi scrisă cu multă trudă în anii următori, dar destinul unui stat este dat tocmai de curajul cetățenilor de a asuma obiective importante.
Evident, totul va lua timp, nimic nu se construiește peste noapte, dar fiți convinși că lucrurile făcute cu rânduială sunt mai eficiente și mai durabile. România a semnat Acordul de asociere cu Uniunea Europeană în 1993 și a devenit membru cu drepturi depline în 2007. 14 ani reprezintă un drum lung, dar experiența ne-a dovedit că așteptarea a însemnat, înainte de toate, depășirea propriilor bariere: din administrație, din justiție, din raporturile statului cu cetățenii. În final, aderarea la spațiul european comun înseamnă asumarea în practică a unor valori și principii care fac viața comunității mai bună.

România își dorește ca cetăţenii Republicii Moldova să se bucure cât mai curând de beneficiile pe care le poate aduce Europa pentru fiecare dintre ei. Mă refer aici la ajutorul economic pentru stabilizare, la programele de asistență și la liniile de finanțare. Relația noastră de cultură și limbă este esențială pentru că poartă cu ea valoarea de care am vorbit mai sus, solidaritatea necondiționată pe care România dorește să o confirme zi de zi. Tot acest proces dificil este o probă și pentru noi, pentru România, și anume cum vom reuși să furnizăm Republicii Moldova instrumentele de care dispunem – instituționale, procedurale, experiența birocratică – pentru reușita proiectului european de dincolo de Prut.
În ultimii ani, pe lângă legăturile de limbă și de spiritualitate, am reușit să trecem la proiecte economice diverse, unele de anvergură. Guvernele noastre au făcut pași importanți în apropierea celor două state în domenii concrete, iar în perioada următoare această colaborare va fi și mai intensă. De la educație la infrastructură, ne-am consolidat cooperarea și am arătat cetățenilor noștri, dar și Europei, că solidaritatea înseamnă înainte de toate a pune în valoare identitatea prin proiecte specifice, durabile și, mai ales, foarte pragmatice.
Teritoriul Republicii Moldova a avut o istorie specifică. Aici, la porțile Europei, oamenii și locurile s-au aflat la întretăierea civilizațiilor, în raporturi cu diferite puteri, au suferit de pe urma invaziilor sau ocupațiilor. Legăturile sociale, religioase, politice, culturale, economice au țesut o moștenire bogată pe care aveți datoria să o păstrați și să o valorificați. În timpurile noastre, această istorie merită să fie prezervată. Una dintre obligațiile majorității este de a conserva specificul cultural al minorităților care se află pe teritoriul statului. Experiența ne-a dovedit și nouă, celor de pe celălalt mal al Prutului, că minoritățile reprezintă o importantă dovadă a diversității și toleranței, pe care Europa modernă a căutat să le valorifice în chip aparte.
Una dintre lecțiile drumului nostru către Uniunea Europeană este aceasta: credința în democrație trebuie să fie prima noastră grijă. În acest mod, drepturile și libertățile cetățenilor sunt mereu apărate, statul de drept este consolidat, securitatea asigurată, iar prosperitatea devine posibilă. Din acest punct de vedere, Republica Moldova trebuie să se adapteze la modelul european de societate, în care statul asigură oportunități egale pentru toți cetățenii, în care legea este aceeași pentru toți și libertatea de expresie este, evident, garantată.
Doamnelor și domnilor,
Obiectivele majore au nevoie de date simbolice. În 2018, România va marca un moment deosebit, aniversarea Marii Uniri. Cred cu tărie că Unirea de la 1918 a fost cel mai frumos și mai profund proiect de țară din istoria noastră modernă. Cei care au făcut Unirea nu erau nici mai buni, nici mai harnici decât noi, dar au avut în gând un sentiment care aproape a dispărut din viața noastră publică a ultimilor ani: înaltul simț al datoriei. Dincolo de momentul festiv și de importanța acestei sărbători pentru România, sunt convins că putem găsi împreună, pe lângă motivul de a marca o istorie comună – 100 de ani de la Marea Unire - un obiectiv pe care Republica Moldova să-l îndeplinească în relația sa cu Uniunea Europeană, iar România să sprijine această etapă a calendarului integrării. Am evidenția astfel nu doar valoarea solidarității, ci și natura relației noastre, identitatea de cultură, istorie și limbă.
Câtă dreptate avea Jean Monnet, unul dintre părinții fondatori ai unității europene, când spunea, referindu-se la comunitatea europeană, că „Noi nu coalizăm statele, ci unim oamenii!”. Rostită de un român aici, la porțile Europei, această frază are un înțeles aparte. Întâi de toate pentru că istoria a arătat că Uniunea Europeană este cel mai performant model de cooperare între statele bătrânului continent, care asigură oamenilor valori și beneficii neprețuite: libertatea, bunăstarea, pacea și democrația. În al doilea rând, pentru că modelul de cooperare București-Chișinău este atât de inedit în istoria recentă europeană încât sunt sigur că, mai devreme sau mai târziu, oamenii de pe cele două maluri ale Prutului se vor regăsi nu doar în Uniune, ci și în comuniune, iar experiența lor va deveni parte a patrimoniului european.
Și pentru că vorbesc la Universitate, aș vrea să arăt și o altă probă a declarației lui Monnet. Îmi face o deosebită plăcere să reamintesc faptul că tinerii din Republica Moldova călătoresc în România pentru a studia de multă vreme, chiar înainte de existența unui acord între UE și Republica Moldova. Nu doar trecutul, ci și viitorul nostru sunt comune, iar identitatea noastră nu este dată doar de istorie și de geografie, ci și de spiritualitate, una dintre valorile fundamentale ale construcției europene. Așa cum știți, malurile Prutului au fost despărțite odată de sârmă ghimpată. Dar acest simbol al degradării păcii și libertății nu a fost caracteristic doar pentru România și Moldova, ci pentru jumătate de Europă. Acum, două state europene, unul membru al Uniunii Europene, celălalt aspirant la acest statut, au șansa de a dovedi că solidaritatea nu doar că poate doborî gardul de sârmă ghimpată, ci poate construi un viitor comun.
În final, aș vrea să vă transmit tuturor un mesaj de încurajare și de felicitare. Ați făcut lucruri mari în ultimii ani, ați impresionat Europa prin determinarea dumneavoastră. Sunt optimist că anii care vin vor aduce succese și mai importante. Vreau să vă asigur că România va sta alături de voi în tot acest efort de europenizare. Sunt convins că într-un orizont de timp rezonabil, Prutul va rămâne doar o graniță geografică, iar Republica Moldova va fi un membru serios și important al Uniunii Europene. În acest fel, poarta Europei se va mai muta cu un pas, așa cum a făcut și în 2013, 2007 sau 2004.
Unul din marile spirite ale culturii noastre, Mihai Eminescu, scria la 1878 despre Basarabia o frază pe care doresc să v-o împărtășesc pentru că ea caracterizează într-un chip cuprinzător toate eforturile pe care le faceți pentru a deveni membri ai Uniunii Europene. Cuvintele lui Eminescu reprezintă o sinteză fericită a valorilor care dau sens și apără relația dintre noi: ”E nobil răsadul din care s-a prășit acest mic popor românesc, și, deși planta nu e mare, rodul e frumos și îmbelșugat.” Vă mulțumesc!


Stimată doamnă Stănescu, însărcinat cu afaceri,Onoraţi invitaţi,Onoraţi parlamentari,Doamnelor și domnilor,Este o mare bucurie pentru mine să pot să fiu în această seară aici, împreună cu dumneavoastră. Este o întâlnire multașteptată, cel puţin din partea mea, și sunt foarte bucuros că aţi venit în număr așa de mare, unii de mai aproape, alţii de mai departe, mă bucur de prezenţa fiecăruia dintre dumneavoastră. Am pornit împreună pe un drum deloc ușor, la capătul căruia se află o așteptare a dumneavoastră și un angajament al meu: o Românie prosperă, respectată în lume, o Românie a șanselor și oportunităţilor, o Românie care-și preţuiește cetăţenii, în care munca și educaţia sunt apreciate.
Anul trecut, pe 16 noiembrie, alături de celelalte comunităţi din diaspora, aţi făcut posibil triumful democraţiei. Nu mă refer la rezultatul în sine al alegerilor, ci la dovada vie că fiecare vot contează, că fiecare cetăţean are un cuvânt de spus și poate decide viitorul României. Folosesc această ocazie să vă mulţumesc pentru determinarea extraordinară de care aţi dat dovadă. Și pentru faptul că în locul renunţării aţi ales implicarea, încrezători că puteţi schimba starea lucrurilor de acasă.
România are în Germania o diasporă tot mai numeroasă. Dumneavoastră ne reprezentaţi aici și în întreaga Europă. Daţi valoare naţiunii noastre prin seriozitatea, eficienţa și profesionalismul cu care vă desfășuraţi activitatea în toate domeniile. Fiecare dintre dumneavoastră sunteţi ambasadorii României și prin tot ceea ce faceţi construiţi un renume al ţării noastre. Îmi doresc ca ceea ce vă spun acum să ajungă la cât mai mulţi compatrioţi de-ai noștri care trăiesc aici, în Germania. Alături de românii din ţară, cu toţii aţi dat șansa României la un altfel de viitor.
Doamnelor și domnilor,
Știu că votul din noiembrie este purtătorul unei mari speranţe. De aceea cred că este de datoria mea să vă spun câteva dintre lucrurile pe care le-am asumat la acest început de mandat și ce am început să construim. Pe de-o parte, însăși prezenţa mea aici este expresia aspiraţiei spre o politică externă apropiată de cetăţenii români, oriunde s-ar afla aceștia. Mi-am asumat o politică externă mai creativă, mai transparentă și mai activă, prin care să valorificăm oportunităţi, să consolidăm relaţii, să ne facem mai bine auziţi în lume. Vreau ca românii, oriunde trăiesc, să fie mândri de modul în care sunt reprezentaţi în plan extern. Și îmi doresc ca întărirea relaţiilor cu celelalte state să aibă consecinţe practice pentru orice cetăţean. Pe de altă parte, în ţară, am spus că vreau să schimbăm modul în care se face politică. Să înlocuim scandalul cu dialogul, să depășim logica permanentului conflict și să construim reguli durabile. Doar așa putem să avem instituţii eficiente și solide, care lucrează pentru oameni. Doar așa putem ajunge în mod real la acea prosperitate și stabilitate care i-ar face și pe românii plecaţi să se întoarcă cândva acasă.
Pornind de la aceste principii am adus partidele la masa consultărilor pe tema reformei instituţiilor politice, am discutat cu reprezentanţi ai societăţii civile și m-am adresat Parlamentului la începutul acestei sesiuni. Îmi doresc să avem reguli noi de finanţare a partidelor și campaniilor electorale, mai riguroase și mai transparente. Îmi doresc reguli noi pentru partidele politice, care să încurajeze participarea, să aducă politica mai aproape de cetăţean. Dar, mai ales, îmi doresc o lege care să asigure dreptul de vot al cetăţenilor din diaspora. Garantarea condiţiilor și găsirea unei soluţii pentru ca toţi românii din diaspora să își poată exercita dreptul constituţional la vot este o chestiune de principiu. Aceasta este o prioritate a actualei sesiuni parlamentare și voi urmări cu mare atenţie mersul lucrurilor în Parlament.
În încheiere, vă încurajez să continuaţi cu aceeași determinare lucrurile bune pe care le faceţi pentru comunitatea în care trăiţi și pentru România! Și vă doresc în acest sens mult succes!Vă mulţumesc!


Domnule ministru federal de Externe Steinmeier,Domnule președinte Porr,Domnule împuternicit federal Koschyk,Onoraţi parlamentari,Doamnă primar Fodor,Domnule președinte al Consiliului Judeţean, Domnule director general Luca,Stimate doamne, stimaţi domni,
Este o mare plăcere pentru mine să particip împreună cu domnul ministru federal de Externe, domnul Frank-Walter Steinmeier, la vernisajul expoziţiei „Minoritatea germană din România, trecut și prezent în Europa unită” în aceasta frumoasă sala din muzeul Brukenthal.
Doamnelor și domnilor,
Doresc să subliniez astăzi, în mod special, faptul că, în decursul secolelor, relaţia dintre români și germani pe teritoriul României a fost, cu puţine excepţii din motive ideologice trecătoare, una caracterizată de armonie și respect reciproc. Germanii din România au fost mereu loiali statului român de la edificarea acestuia, având o contribuţie constructivă la consolidarea și modernizarea sa.
Comunitatea germană este recunoscătoare autorităţilor române și poporului român pentru faptul că, în cei 25 de ani de la căderea comunismului și înlăturarea dictaturii, a beneficiat de sprijin consistent în vederea păstrării identităţii sale, precum și de întreaga deschidere și simpatie a concetăţenilor săi. Instituţiile minorităţii germane – grădiniţe, școli, teatre, mass-media, asociaţiile culturale și instituţiile de ocrotire a persoanelor vârstnice – nu ar putea exista astăzi fără sprijinul generos al statului român, atât la nivel central, cât și al administraţiei locale.
Germanii din România sunt parte integrantă a istoriei și identităţii ţării noastre. Moștenirea culturală a acestei comunităţi este parte a diversităţii și bogăţiei unice a spaţiului cultural românesc, unde condiţiile sunt optime iar dorinţa este unanimă ca aceasta să existe și în viitor.
Mai mult, modelul de convieţuire din ţara noastră este exemplar. În lumina multiplelor conflicte motivate etnic la nivel internaţional, România este o excepţie fericită și un model de urmat. În acest context, sunt convins că Forumul Democrat al Germanilor din România va fi în continuare o punte importantă și valoroasă între România și Germania, și că reprezentanţii acestuia, la toate nivelurile, vor contribui mai departe la aprofundarea acestor relaţii și la edificarea unei Românii moderne, deschise și europene.
Mulţumesc organizatorilor și suporterilor acestei expoziţii pentru efortul și pentru dăruirea lor.


Domnule Prim-ministru,Domnule ministru al Apărării Naţionale,Domnilor senatori și deputaţi,Domnule general-locotenent, șef al Statului Major General,Doamnă și domnule secretar de stat, domnule secretar general,Stimaţi invitaţi,Doamnelor și domnilor generali, amirali, ofiţeri, maiștri militari și subofiţeri,
Particip, astăzi, pentru prima dată în calitate de Președinte al României la bilanțul Ministerului Apărării Naţionale. Un moment de bilanț poate fi unul formal sau presupune un raport rece. Vă asigur însă că pentru mine nu este. Dați-mi voie, înainte de a vorbi despre rezultate, despre provocări și nevoi în noul context global sau despre angajamente politice, să împărtășesc câteva gânduri.
La 1 Decembrie 2014, ca președinte ales, am fost prezent la parada militară de la Alba Iulia. Ca Președinte în funcție am asistat apoi la cea din 24 Ianuarie de la Iași. De fiecare dată, privindu-i pe militarii noștri, mai tineri sau mai experimentați, am văzut patriotism, onoare și curaj. Sunt convins că aceleași lucruri le-au văzut și milioane de români. A-ți pune viața în slujba apărării țării tale este una dintre expresiile cele mai clare și directe ale patriotismului.
Sunt momente care ne unesc și ne inspiră. Iar dumneavoastră, militarii Armatei Române, ne faceți, de fiecare dată, să redescoperim mândria și încrederea în forța națiunii noastre și în noi înșine. Pentru aceste lucruri vă mulțumesc, în numele meu și al concetățenilor noștri. Vă mărturisesc că pentru mine, în exercițiul funcției de Președinte, nu există moment mai emoționant decât salutul drapelului de luptă.
Doamnelor și domnilor,
Ne aflăm într-un context strategic complex, caracterizat de transformări semnificative la nivel regional și global. În proximitatea României, acţiunile militare de tip convenţional și hibrid reprezintă o provocare directă și violentă la adresa fundamentelor juridice ale securității spațiului european. În acest context, apartenenţa la NATO, alături de parteneriatul strategic cu Statele Unite ale Americii și de statutul de membru al Uniunii Europene, reprezintă coordonatele fundamentale ale politicii noastre externe și de securitate. Consolidarea profilului României în NATO și UE reprezintă o prioritate esențială și o componentă a securității țării noastre, o linie de conduită specifică bunei guvernări. Și în același timp răspunde așteptărilor concetățenilor noștri.
La 11 ani de la aderarea la NATO și la 8 ani de la aderarea efectivă la Uniunea Europeană, ţara noastră trebuie să își consolideze credibilitatea strategică. Într-o zonă caracterizată de coliziunea intereselor strategice și într-o perioadă marcată de modificări geopolitice rapide, credibilitatea reprezintă o valoare naţională importantă atât în relaţia cu aliaţii și partenerii noștri, cât și cu proprii noștri concetăţeni.
Credibilitatea noastră ca naţiune depinde de mai mulţi factori: continuitatea în promovarea unei politici orientată european și transatlantic; predictibilitatea în asumarea deciziilor de politică externă, în definirea intereselor naţionale și a obiectivelor strategice ce decurg din ele; transparenţă în conceperea politicilor publice și în planificarea resurselor necesare implementării lor.
În România lucrului bine făcut, politica în domeniul apărării și buna guvernare merg împreună spre folosul cetățenilor. Așa cum spune și legea noastră fundamentală, Armata este subordonată voinței poporului pentru garantarea suveranității, a integrității statului, dar și a democrației. De aceea, nu întâmplător, unul dintre primele demersuri politice după învestirea mea ca Președinte al României a fost obținerea consensului politic din partea partidelor parlamentare - pentru prima dată după 25 ani - pentru creșterea bugetului apărării la 2% din PIB, începând cu anul 2017. Mai mult, am propus - și toate partidele au fost de acord – susținerea acestui prag minim timp de 10 ani, până în 2027, pentru a avea predictibilitatea necesară unei mai bune planificări a resurselor bugetare destinate sectorului apărării. Este, însă, responsabilitatea dumneavoastră ca acest efort financiar făcut de întreaga națiune să se materializeze printr-o prioritizare adecvată a programelor de înzestrare, care să corespundă noilor realități strategice și bugetare.
Doamnelor și domnilor, Armata este o instituție a statului cu misiunea de a proteja interesele vitale ale națiunii. Ea este, totodată, un simbol al perenității și continuității statului român, o instituție fundamentală a sistemului de securitate națională, în care concetățenii noștri au cea mai mare încredere. România și-a dovedit capacitatea de furnizor de securitate în plan internaţional, inclusiv prin participarea cu forţe militare la misiuni internaţionale de stabilizare și asistenţă. De acum înainte, acest statut trebuie consolidat atât printr-un spectru mai larg de instrumente, prin demersuri diplomatice, cât și prin măsuri ce vizează creșterea capacităţii operaţionale a armatei.
În calitate de Comandant al forţelor armate și de președinte al Consiliului Suprem de Apărare a Țării voi acorda atenția cuvenită atât problemelor ce țin de optimizarea cadrului legislativ și organizatoric al unei structuri de forțe eficace și agile, cât și de buna pregătire a Armatei și de înzestrarea corespunzătoare a acesteia. Avem nevoie de o legislație clară, unitară și coerentă, de mai puțină birocrație și de dotări pe măsura provocărilor actuale, dar și angajamentelor noastre.
Doamnelor și domnilor,
Particip pentru prima dată la analiza stării structurii Ministerului Apărării Naționale. Am aflat ce realizări și neîmpliniri ați avut anul trecut, dar și ce v-ați propus să înfăptuiți în anii care vin spre a fi mai eficienți. Tocmai de aceea, vreau să vă împărtășesc câteva dintre preocupările pe care cred că ar trebui să le avem în continuare. În conformitate cu prevederile Constituţiei și în termenul prevăzut de Legea planificării apărării, voi prezenta Parlamentului noua Strategie Națională de Apărare a Țării. Acest document va evalua mediul internațional de securitate, va prezenta potenţialele riscuri, ameninţări și vulnerabilităţi, precum și direcţiile de acţiune pentru asigurarea securităţii naţionale a României pe termen lung.
Conform legii, în baza acestui document și a Cartei Albe a Apărării, Ministerul Apărării Naționale va elabora noua Strategie Militară, ultimul document de acest tip care a fost aprobat datând din anul 2000. De asemenea, în conformitate cu angajamentele și priorităţile actualului program de guvernare, ar trebui finalizat procesul de revizuire strategică a apărării, cu rol determinant asupra planificării și generării capabilităţilor de apărare naţionale și multinaţionale. Rezolvarea restanțelor în materie acumulate în ultimii ani și respectarea termenelor reprezintă o datorie politică și o dovadă de responsabilitate și seriozitate. Acestea sunt esențiale pentru asigurarea credibilității strategice.
Nu în ultimul rând, în concordanță cu nevoile operaționale și cu nivelul prognozat de bugetare, majorat la 2% din PIB, avem nevoie de o regândire a cadrului strategic privind priorităţile de înzestrare. Obiectivul nostru comun este de a asigura armonizarea politicilor de achiziţii cu planificarea apărării și cu resursele puse la dispoziţie prin buget. Într-o perspectivă pe termen scurt, este obligatoriu să ne îndeplinim obiectivele asumate în comun la ultimul summit al Alianţei Nord-Atlantice, în special operaţionalizarea celor două noi comandamente, precum și să finalizăm, conform calendarului agreat cu partenerul strategic american, operaţionalizarea Bazei de la Deveselu.
Nu în ultimul rând, vreau să subliniez că va fi nevoie de o prezenţă mai activă la dezvoltarea Politicii Comune de Securitate și Apărare a Uniunii Europene, în condițiile în care va începe în curând procesul de revizuire a Strategiei de Securitate Europeană.
Doamnelor și domnilor,
Armata este o instituție al cărei crez, «Onoare și Patrie», exprimă valorile fundamentale pe care se clădește unitatea, coeziunea și loialitatea, mai ales în situațiile dificile în care această instituție fundamentală este chemată să intervină. Valoarea supremă a instituției dumneavoastră sunt oamenii în uniformă, femei și bărbați, militarii de toate gradele, care în țară sau în teatrele de operații din afara țării își fac datoria, conform jurământului și având în minte și în suflet fidelitatea față de țară. Este datoria noastră să le asigurăm un statut profesional și social corespunzător, condiții bune de muncă și de viață, atât timp cât sunt activi profesional, dar și pensii decente după trecerea în rezervă. Creșterea calității vieții personalului militar și civil trebuie să devină o preocupare permanentă a conducerii ministerului și a Guvernului.
În încheiere, vă felicit pentru rezultatele obținute în anul 2014 și vă doresc succes în realizarea sarcinilor - deloc ușoare - pe care le aveți de îndeplinit anul acesta. Vă mulțumesc!


Vă mulțumesc pentru primirea foarte frumoasă pe care mi-ați făcut-o.
Doamnă ministru,Domnule ministru,Domnule rector,Domnule secretar general al Federației Internaționale a Sportului Universitar,Domnule președinte al Comitetului Olimplic și Sportiv Român,Domnule Socaciu,Distinși sportivi,Stimați invitați,Dragi studenți,
Îmi face o deosebită plăcere să mă aflu aici, în mijlocul atâtor oameni de valoare din mediul sportiv și academic, pentru a vorbi despre curajoasa dumneavoastră inițiativă.
Am venit la această întâlnire cu câteva gânduri. Înainte de toate, avem aceleași valori. Participarea la competiții sportive presupune muncă asiduă și perseverentă, disciplină și rigurozitate, fair play, respectarea regulilor jocului. Pe aceleași principii se poate clădi și un alt mod de a face politică.
În al doilea rând, scopul pentru care v-ați adunat, acela de a da României un eveniment de anvergură internațională, nu este doar unul simbolic, ci are și consecințe practice. De organizarea în România anului 2021 a unei competiții de o asemenea anvergură, care să implice studenții sportivi din întreaga lume, ar beneficia întreaga societate românească.
Nu în ultimul rând, școala și sportul românesc au nevoie de modele, care să poarte, ca o ștafetă, voința, încrederea și puterea de a face lucruri mari în slujba națiunii. Iar un asemenea eveniment reprezintă o sursă de inspirație pentru tânăra generație. Și nu numai. Există aici oameni dispuși să-și angajeze prestigiul, resursele, timpul și energia pentru a construi un astfel de proiect. Le mulțumesc sincer. Efortul lor merită apreciere, respect și trebuie să ne facă mai conștienți de potențialul pe care îl avem.
Doamnelor și domnilor,
Sunt dascăl de profesie și știu că școala românească trebuie repusă pe picioare. Trebuie să admitem că învățământul universitar și sportul de performanță sunt în suferință în România de astăzi. Un astfel de eveniment este un bun prilej de regândire a priorităților de investiții în aceste domenii.
O competiție sportivă internațională, organizată în România, ar însemna beneficii economice și sociale, capital de imagine, investiții și încurajarea turismului. Dar în același timp ar însemna, prin participarea atâtor sportivi universitari, recunoașterea și răsplătirea valorii, muncii și dedicației.
Inițiativa dumneavoastră oferă cadrul de a repune în discuție, într-un mod serios și angajant, teme precum prezența sportului în școala românească, activitatea fizică și un mod de viață echilibrat. Între gradul de sănătate al tinerilor și bunăstarea națională există, fără îndoială, o legătură directă.
În fine, din punctul de vedere al dezvoltării durabile, un eveniment sportiv major ar reprezenta o amplă oportunitate pentru marile centre universitare.
Un astfel de eveniment ar aduce însă ceva mai presus de stadioane, locuri de cazare, săli de sport și turiști. Ar aduce la noi acasă emoția și solidaritatea pe care le inspiră reușitele sportivilor noștri și imnul național intonat în cinstea lor.
Doamnelor și domnilor,
Acești mari sportivi care stau astăzi în fața noastră știu că orice competiție este înainte de toate o luptă cu tine însuți. Propriile bariere, teama de a nu greși sunt adesea provocări mai mari decât forța celorlalți competitori. Cel mai important adversar este absența unei viziuni, a unei priviri asupra întregii competiții.
Din acest punct de vedere, cel mai dificil este primul pas, precum cel pe care îl faceți astăzi. Vă încurajez să mergeți mai departe. Evident, un eveniment de o asemenea anvergură nu se poate organiza fără un plan limpede, fără o strategie clară. Sunt convins că se vor găsi, atât din partea Guvernului, cât și a celorlalți factori implicați, și resursele financiare pentru ca planul organizării Universiadei să ne găsească pregătiți.
Cred că România are forța, capacitatea și determinarea necesară de a organiza mari evenimente sportive.Vă mulțumesc și vă doresc mult succes!


Domnule ambasador,Stimați invitați,Doamnelor și domnilor,
Este o bucurie să fiu astăzi alături de dumneavoastră, după ce am avut ocazia, recent, să stau de vorbă cu reprezentanți ai comunității de români din Franța și din Germania. Intenția mea este ca, peste tot unde merg, să întâlnesc cât mai mulți dintre concetățenii noștri, care trăiesc și muncesc departe de casă. Ca Președinte al tuturor românilor, oriunde s-ar afla ei, vreau să-i cunosc, să-i ascult și să le spun că îi respect și îi prețuiesc. Vreau ca glasul dumneavoastră să se facă auzit, vreau să știu care sunt problemele cu care se confruntă comunitățile de români din diaspora. Și îmi doresc ca în urma consolidării parteneriatelor externe ale României, să existe beneficii concrete: un spațiu mai sigur și mai multe oportunități pentru toți.
Prezența mea astăzi aici reprezintă o componentă esențială a politicii externe pe care mi-am asumat-o - o politică transparentă și eficientă, apropiată de cetățenii români, oriunde trăiesc aceștia. Vreau ca toți românii să fie bine reprezentați peste hotare, iar între autorități și cetățeni să existe o relație bazată pe respect. Este rolul autorităților să se asigure că drepturile și libertățile românilor, ca cetățeni europeni, sunt protejate, dar și să vină în sprijinul lor. Cred că, indiferent din ce motiv sau de cât timp sunt plecați, pentru românii din străinătate sentimentul apartenenței la o națiune și identitatea profundă nu se pierd niciodată. Este datoria noastră, a celor de acasă, să cultivăm acest sentiment și să vă susținem în afirmarea propriei identități spirituale și culturale, în păstrarea tradițiilor proprii.
Doamnelor și domnilor,
După ani de dezamăgiri și nereușite, vă spun astăzi cu toată sinceritatea că vom putea construi împreună acea Românie pe care ne-o dorim; un loc în care ne vom bucura să trăim, din care nu vom mai fi tentați să plecăm și la care dumneavoastră vă veți putea întoarce cu inima deschisă. Oricâte eforturi și sacrificii ar cere, vom reuși cu viziune, calm și răbdare să clădim o societate românească în care să primeze valorile democratice, încrederea în instituții și în statul de drept, toleranța, respectul pentru muncă, educație, cultură. Această reconstrucție a început deja. Am pornit procesul deloc simplu, dar necesar, de schimbare a modului în care arată politica românească și de reformare a instituțiilor politice. Fără îndoială, la acest capitol un aspect esențial îl reprezintă asigurarea condițiilor pentru participarea la vot a românilor din diaspora.
În încheiere, vreau să mulțumesc. Dumneavoastră ne reprezentați în Polonia, sunteți adevărați emisari ai României. Prin ceea ce faceți zi de zi, prin munca, profesionalismul și devotamentul cu care vă desfășurați activitatea aici, contribuiți din plin la construcția renumelui țării noastre, iar pentru acest lucru vă suntem recunoscători. Vă mulţumesc!


Stimați organizatori,Stimați invitați,Doamnelor și domnilor,
Este o mare bucurie să mă aflu la acest eveniment între oameni atât de generoși și dedicați. Vă felicit pentru activitate, pentru efort și pentru consecvență, toate pornind de la o viziune: aceea de a reforma sistemul de protecție a copilului în România, de a preveni separarea copiilor de părinți și de a-i reintegra în familie pe cei abandonați. Sunt în România aproape 30.000 de copiii ale căror vieți s-au schimbat datorită dumneavoastră - câteva mii scoși din instituții, alte câteva mii care au putut să rămână alături de familiile lor, mulți alții care au găsit sprijin și ale căror nevoi au fost înțelese.
Contribuția dumneavoastră merge însă mult mai departe de atât. Sprijinul pentru fiecare dintre acești copii înseamnă un pas în plus pentru o societate mai bună. Este, cred, un moment potrivit pentru a reflecta asupra lucrurilor cu adevărat importante pentru noi toți. O societate în care oamenilor nu le pasă unii de alții își pierde direcția. Iar o societate care își neglijează copiii nu are viitor. Prin ceea ce faceți, dar mai ales prin cine sunteți ați reușit nu doar ca acești copii să aibă un loc numit „acasă”. Ci ați dăruit speranță. Dumneavoastră ați văzut suferință și deznădejde și n-ați trecut mai departe indiferenți. Ați ascultat și ați arătat că vă pasă. Ați venit cu soluții, ați generat dezbatere, ați creat parteneriate cu autorități publice, ați dezvoltat servicii sociale. Într-un cuvânt ați arătat că se poate.
Doamnelor și domnilor,
Mă bucur să constat că împărtășim valori și idei comune. Îmi doresc ca, la finele mandatului meu, în România să existe pentru toți copiii care au nevoie alte alternative decât vechile centre de plasament, iar cei care ies din sistemul de protecție să aibă șanse de a se realiza în viață. Sunt obiective care pot fi atinse prin voință politică și acțiune comună și responsabilă a autorităților și societății.
Puține cuvinte au un impact emoțional mai mare și o rezonanță mai profundă decât abandonul. De cele mai multe ori, consecința directă a actului de abandon era pentru copii instituționalizarea în cadrul centrelor de plasament. Această soluție trebuie definitiv depășită. De asemenea, trebuie să trecem de la paradigma care privește copilul ca asistat social, la integrarea sa în familie și comunitate, la oferirea de servicii sociale diverse și personalizate. Dacă gândim politicile sociale având în centru copilul și familia, vom putea pune bazele unei construcții durabile, care răspunde nu doar la problemele curente, ci și la cele care, neabordate la timp, pot afecta generațiile viitoare. Prevenirea separării copilului de familie și trecerea de la îngrijirea în instituţii la încurajarea reintegrării în familie și comunitate ar îmbunătăţi semnificativ calitatea vieţii copiilor din ţara noastră.
Avem obligaţia de a ne îndrepta atenţia spre toate resursele pe care le putem mobiliza, astfel încât să obţinem rezultate concrete. În acest sens, salut demersurile organizaţiei Hope & Homes for Children România, care a identificat și promovează posibilitatea accesării de fonduri europene pentru reforma sistemului de protecţie a copilului din România. Țara noastră are o șansă extraordinară prin programele operaţionale pentru perioada 2014-2020 pentru ca, beneficiind de fonduri UE, să finalizeze procesul de dezinstituţionalizare a sistemului de protecţie a copilului.
Dragi prieteni,
Am dorit să vin astăzi alături de dumneavoastră pentru a vă felicita și încuraja, dar și ca un semnal public. Avem, din păcate, ocazia să vedem în fiecare zi multe lucruri care nu ne plac sau care nu funcționează. Dar prea ocupați sau prea îngrijorați de ele, riscăm să trecem cu vederea, prea des și nemeritat, lucrurile bune și pe cei din spatele lor. Sunt oameni în această țară care nu au timp de spectacol, care nu fac zgomot, care nu apar la televizor, oameni pe care puțini îi cunosc, dar care pun umărul, zi de zi, cu tenacitate și cu generozitate, la o construcție care este dincolo de ei și dincolo de ziua de azi. La construcția unei alte Românii. Vă felicit încă o dată pentru reușite și vă urez mult succes în continuare!


Domnule Prim-ministru,Domnule Viceprim-ministru, ministrul Afacerilor interne,Onorați membri ai prezidiului,Stimaţi invitaţi,Doamnelor și domnilor generali și chestori de poliţie,Doamnelor și domnilor poliţiști, jandarmi, pompieri, cadre ale Ministerului Afacerilor Interne,
Particip, astăzi, pentru prima dată în calitate de Președinte al României, la bilanţul Ministerului Afacerilor Interne, una din principalele instituții cu atribuţii în domeniul apărării ţării și securităţii naţionale. Dați-mi voie să mă refer, cu acest prilej, la mai multe chestiuni majore: la relația dintre stat și cetățean, la aplicarea legii și la perspectivele pentru anul 2015 și, nu în ultimul rând, la oamenii care servesc în cadrul instituției.
Sunteți prin natura activității dumneavoastră probabil prima interfață în relația dintre stat și cetățean. Cu toții ne dorim o Românie sigură. O Românie în care relația dintre stat și individ se construiește pe respect reciproc, în care cetățenii știu că drepturile și libertățile le sunt apărate și legea este aceeași pentru toți. Într-o societate democratică, ordinea și siguranța se împletesc în chip fericit cu libertatea. Iar sursa lor este nu frica, ci respectul față de lege, înțelegerea profundă a faptului că pe acest fundament se clădește prosperitatea și progresul unei întregi societăți.
În actualul context, dumneavoastră aveți un rol esențial și o misiune aparte. Sunteți chemați să puneți în practică aceste principii și să răspundeți unor provocări și unor așteptări care vin din zone diferite. O Românie sigură înseamnă multe lucruri: de la securitatea frontierelor la siguranța fiecărui cetățean pe stradă, mai ales a celor vulnerabili, de la intervenție eficientă în situații de urgență la descurajarea violenței, de la siguranța rutieră la cea în comunitate, de la combaterea criminalității organizate la grija față de individ. Toate acestea vă revin în responsabilitate, într-o formă sau alta. Iar cetățenii României se bazează pe dumneavoastră. De aceea, vreau cu această ocazie să-mi exprim aprecierea pentru eforturile pe care le faceți și pentru munca dumneavoastră.
Creșterea gradului de siguranţă publică și întărirea sentimentului de securitate în rândul cetăţenilor trebuie să fie prioritare pentru anul 2015. Într-un climat de siguranță și respect, dar și de încredere în instituțiile statului, va crește, fără îndoială, și sentimentul de solidaritate la nivelul societății.
Doamnelor și domnilor,
La baza activităţii ministerului și a componentelor sale trebuie așezată cu fermitate ideea că nimeni nu este mai presus de lege. Avem, de asemenea, datoria să analizăm cu luciditate ce funcționează și ce lipsește, unde este nevoie de un plus de coordonare și cum creștem performanța. Avem mai multe instituții care se ocupă de ordinea publică – Poliție, Jandarmerie, Poliție comunitară. Ele nu pot funcționa în mod eficient individual, ci trebuie să acționeze unitar. Cred că un sistem de ordine publică bine integrat poate răspunde în mod real nevoii de siguranță la toate nivelurile.
Am încredere în capacitatea cadrelor ministerului de a fi la înălţimea cerinţelor și misiunilor ce le-au fost încredinţate, că vor contribui activ la consolidarea principiilor statului de drept și de a pune în practică, în cele mai bune condiţii, noua legislaţie penală, demersuri necesare finalizării procesului de aderare a României la Spaţiul Schengen.
În același timp, un accent deosebit se cuvine a fi pus pe dimensiunea de prevenire a încălcării legii, inclusiv în cazul unor fenomene precum contrabanda și traficul, criminalitatea economică, constituirea de grupuri infracționale sau migrația ilegală.
Dezvoltarea unei societăți este, cred eu, direct legată de măsura în care latura preventivă devine mai eficientă decât cea punitivă atunci când vine vorba de încurajarea corectitudinii și legalității și descurajarea infracționalității. Îmi doresc o Poliție mult mai axată pe prevenție, fie că este vorba de Poliția rutieră, fie de cea cu atribuții în zona criminalității economico-financiare. Putem avea o Jandarmerie mai puțin centrată pe paza unor obiective și mai prezentă pentru siguranța cetățenilor. Este nevoie, de asemenea, la nivelului Ministerului Afacerilor Interne de o muncă de informații mai consistentă, care să privească nu doar rețelele infracționale, ci și protecția propriilor cadre.
Înțeleg constrângerile materiale cu care se confruntă oamenii care servesc legea. Voi pleda întotdeauna pentru condiții salariale și de muncă decente și pe măsura răspunderii. Vă rog însă să fiți conștienți că oamenii vă privesc și așteaptă să fiți modele de comportament și corectitudine în serviciul public. Îmi doresc ca toți cei chemați să aplice legea să fie în primul rând ei înșiși dincolo de orice suspiciuni, liberi de orice condiționări și mai presus de orice interese de grup sau particulare, din mediul economic și din orice domeniu.
Doamnelor și domnilor,
Contextul geopolitic din regiune reclamă acțiuni și măsuri la care dumneavoastră sunteți parte importantă. Apariţia unui război hibrid, existenţa unor conflicte asimetrice și îngheţate, tendinţele de modificări ale frontierelor, încălcarea unor reguli de drept internaţional pot fi o sursă de insecuritate și de export de infracţionalitate către statele europene, în special către România. Știu că aceste lucruri vă determină să fiți mai prompți, mai alerți și mai responsabili, pentru a proteja siguranța cetățenilor noștri.
Participarea Ministerului Afacerilor Interne, ca furnizor de securitate și garant al valorilor democraţiei, cu forţe profesioniste la misiuni și operaţii în afara teritoriului statului român sub egida Uniunii Europene, OSCE, NATO și ONU, printre care cele din Kosovo și Afganistan, a adus ţării noastre respectul și aprecierea partenerilor internaţionali prin comportamentul exemplar și prin performanţele operative. În considerarea calităţii României de stat european, furnizor de stabilitate în Sud-Estul Europei, anul 2014 a fost marcat, printre altele, și de adoptarea Legii pentru aderarea României la Tratatul privind crearea Forţei de Jandarmerie Europeană. De asemenea, România a preluat Președinţia Comitetului Interministerial de Nivel Înalt al Forţei de Jandarmerie Europeană din anul 2015 și are ca atare o responsabilitate.
Un stat care își pune în practică propriile legi și angajamentele derivate din tratatele, convenţiile și acordurile internaționale la care este parte va fi respectat de către cetăţenii săi și de către partenerii străini. Voi veghea permanent ca angajamentele asumate de România prin Acquis-ul comunitar să fie respectate întocmai.
O altă direcţie de acţiune prioritară pentru anul 2015 trebuie să o constituie combaterea corupţiei cu impact asupra bunei guvernări, a capacităţii instituţionale a statului și cu afectarea credibilităţii României pe plan extern. De asemenea, optimizarea Sistemului Naţional de Management al Situaţiilor de Urgenţă, ca parte integrantă a Sistemului Naţional de Securitate, constituie o prioritate pentru instituţia dumneavoastră, ca vector principal în acest domeniu.
În ceea ce privește perspectiva pe termen scurt, Strategia Naţională de Apărare a Țării, pe care o voi prezenta Parlamentului României, va constitui o bază în conturarea noii Strategii de ordine publică, care trebuie să fie elaborată și în consonanţă cu Strategia de securitate internă a Uniunii Europene.
Doamnelor și domnilor,
Chiar în aceste momente sunt poliţiști, jandarmi, pompieri și reprezentanți ai ministerului care participă la acţiuni de protecţie a comunităţilor, a cetăţenilor și a bunurilor acestora, cu dăruire și devotament. Acești oameni, pe care de cele mai multe ori nu-i cunoaștem, veghează zi de zi la siguranța noastră și își pun viața, la figurat și la propriu, în serviciul public. Este o muncă deloc ușoară și de mare răspundere. Cei mai mulți nu vom ști niciodată care este experiența unui polițist care participă la o intervenție, prin ce trece un pompier sau un om chemat să salveze vieți în situații de urgență. Vreau să vă mulțumesc și să le mulțumesc tuturor cadrelor din Ministerul Afacerilor Interne care sunt exemple de conduită, curaj și responsabilitate.
În încheiere, vă felicit pentru rezultatele obţinute în anul 2014 și vă doresc mult succes în ceea ce aveți de făcut în acest an! Domnule viceprim-ministru, felicitări!


Domnule Președinte Constantinescu,Domnule congresmen Turner,Excelenţe,Domnule chargé d'affaires,Domnule rector,Onoraţi academicieni,Domnilor parlamentari,Doamnelor și domnilor,
Îmi face o deosebită plăcere să particip la acest forum de dialog dedicat Parteneriatului Strategic dintre România și SUA, în contextul celebrării a 135 de ani de relaţii diplomatice bilaterale. Doresc, totodată, să salut prezenţa, la acest eveniment, a congresmenului Turner, copreședintele Grupului de Prietenie pentru România din Congresul SUA. Pentru mulți dintre dumneavoastră, congresmenul Turner nu mai are nevoie de prezentare, fiind una dintre vocile puternice din Camera Reprezentaţilor, un adevărat prieten și un susţinător apropiat al României la Washington. În această calitate, a contribuit semnificativ la dezvoltarea relaţiilor dintre România și SUA, aflate în prezent la nivelul lor cel mai ridicat, cu o perspectivă de amplificare fără termen de comparaţie. Am convingerea că rezultatele acestui Forum se vor concretiza în noi proiecte de cooperare, în dezvoltarea direcţiilor principale ale Parteneriatului Strategic și într-o colaborare sporită a tuturor celor care își doresc ca această relaţie să crească în mod consistent.
Doamnelor și domnilor,
Parteneriatul Strategic cu SUA reprezintă un reper fundamental al politicii externe a României și va continua să ocupe același loc privilegiat în arhitectura politicii noastre externe, alături de apartenenţa la NATO și la UE. Parteneriatul încununează o relaţie bilaterală bogată, care s-a născut oficial la 14 iunie 1880. Atunci s-au pus bazele amplificării raporturilor dintre statele noastre și apropierii acestora în decursul ultimului secol. Pe acest drum, am avut întotdeauna în comunitatea românească din SUA o ancoră sigură și puternică. Amplificarea Parteneriatului Strategic cu Statele Unite ale Americii reprezintă o prioritate majoră pentru politica externă și de securitate a României, sprijinită ferm de întreaga clasă politică și de cetăţenii ţării. Mai mult, relaţia privilegiată între SUA și România este o garanţie solidă pentru stabilitatea întregii regiuni, în mod deosebit acum, în contextul geopolitic marcat de provocări majore în Vecinătatea estică și în plan global. Parteneriatul Strategic cu SUA s-a dezvoltat pas cu pas și, de la momentul semnării sale, acesta a avansat pe o traiectorie ascendentă, foarte solidă.
Doamnelor și domnilor,
România dorește ca dialogul politic și colaborarea cu SUA să continue și să se diversifice în toate domeniile de cooperare. Dimensiunea politico-militară și de securitate este și va rămâne, prin prisma obiectivului consolidării prezenţei americane în România și în Marea Neagră, componenta cea mai vizibilă și cea mai dinamică a Parteneriatului Strategic. Operaţionalizarea sistemului american de apărare împotriva rachetelor balistice de la Deveselu va încununa munca și dedicaţia comună și va reprezenta o contribuție româno-americană extrem de valoroasă la securitatea transatlantică. De asemenea, România va continua să fie același partener solid și de încredere al SUA în misiuni internaţionale, inclusiv cele sub egida NATO.
Securitatea poate și trebuie să producă rezultate și în alte domenii. Astfel, cooperarea bilaterală în plan economic și, în relaţie directă cu acesta, în domeniile educaţiei, cercetării știinţifice, inovării este esenţială nu doar pentru stimularea creșterii economice și modernizarea României, ci și pentru oamenii de afaceri americani interesaţi de potenţialul economic deosebit al ţării noastre. Considerăm că trebuie să depunem eforturi și să avem aceeași ambiție pentru a atinge și în relațiile comerciale și în domeniul investițiilor americane în România același nivel de colaborare ca în domeniul politico-militar.
Investițiile americane reprezintă nu doar o sursă de finanţare, ci și un instrument de modernizare economică, prin transferul tehnologic și dezvoltarea resurselor umane. Am făcut multe, dar nu am făcut încă suficient. Ne dorim ca SUA să se afle printre primii 10 investitori străini din România. Pentru aceasta, putem pleca de la potențialul incontestabil al țării noastre provenit dintr-un capital uman bine educat și competitiv și din avantajele conferite de poziţia noastră geostrategică. Dimensiunea economică poate să devină - de ce nu - motorul principal de creștere al Parteneriatului Strategic.
Mai multă predictibilitate și mai multă transparenţă a actului guvernamental și a procesului legislativ sunt condiții esenţiale pentru atragerea de noi investiţii sau extinderea celor existente. Susțin, așadar, continuarea implementării Planului de Acţiune vizând guvernanţa economică. Acesta poate contribui la crearea unui context atractiv pe termen lung pentru investitorii străini. Desigur, este importantă stabilitatea, transparenţa legislativă, angajarea în dialog a comunităţii de afaceri și a tuturor actorilor implicaţi, iar atunci când sunt necesare schimbări ale cadrului legislativ și de reglementare, acest lucru să devină un gest natural al actului de guvernare.
Stabilitatea politică și macroeconomică a României, pe fundalul tulburărilor din vecinătatea sa, constituie argumente puternice pentru a deveni un „hub” al investiţiilor americane în regiune. Dincolo de dimensiunea deloc de neglijat a pieţei românești, economia românească are de oferit multe oportunități de afaceri; domenii precum energia, infrastructura strategică, IT-ul ar trebui să fie prezente pe o listă scurtă de arii prioritare. Orice avans în acest sens va veni în întâmpinarea așteptărilor cetăţenilor și va contribui la crearea de noi locuri de muncă și, evident, la creșterea bunăstării.
Doamnelor si domnilor,
România susține ferm finalizarea cât mai rapidă a negocierilor și încheierea acordului privind Parteneriatului Transatlantic pentru Comerț și Investiții. Dincolo de beneficiile certe pe care le va aduce în egală măsură pentru Europa și Statele Unite ale Americii, un puternic parteneriat transatlantic este cu atât mai necesar dacă avem în vedere provocările generate de o piaţă economică globală. Permiteţi-mi să subliniez în acest context importanţa securităţii energetice. Eliminarea barierelor comerciale în domeniul energetic este crucială pentru consolidarea domeniului energetic și securitatea energetică a Europei. În lumina evenimentelor actuale din vecinătatea estică și ţinând cont de precedente, energia a devenit o armă politică, iar urmărirea independenţei energetice cel mai bun mijloc de apărare și prevenire a vulnerabilităţilor. Tocmai de aceea, securitatea energetică trebuie să ocupe în 2015 și în viitor un loc esenţial în dialogul economic dintre România și Statele Unite ale Americii. România poate deveni cea mai importantă destinaţie de investiţii în regiune pentru companiile americane în domeniul energiei, viaţa noastră fiind tot mai deschisă la expertiza și investiţiile din SUA.
Doamnelor și domnilor,
Sunt și alte domenii care țin de securitatea națională: educația și inovația în cercetare. Performanţele inteligenţei românești sunt recunoscute la saloanele de profil și la concursurile internaţionale de inventică. Sunt realităţi care îndreptăţesc la optimism și care ne fac să căutăm soluții pentru a accede în topul economiilor europene și mondiale. Este nevoie de mecanisme instituţionale viabile prin care capacitatea individuală de inovare să fie transpusă în domeniul comercial și economic. Procesul de interacţiune accelerată a educaţiei cu mediul economic trebuie consolidat. Parteneriatul Strategic cu SUA are un potenţial care așteaptă să fie fructificat și pe această dimensiune prin dezvoltarea contactelor bilaterale directe la nivelul universităţilor și al institutelor de cercetare din România și SUA. Implicarea reprezentanţilor comunității de afaceri ar aduce cu siguranță o valoare adăugată și progrese mai importante în toate domeniile. Sperăm ca partenerii noștri americani să răspundă cu deschidere acestor interese ale României, cu atât mai mult cu cât educaţia și cercetarea se numără printre cele 10 domenii prioritare de cooperare reflectate în cadrul „Declaraţiei Comune”.
În această casă comună a știinţei, apreciez că universitățile, organizațiile de cercetare, asociațiile se pot implica și pot să joace un rol constructiv în cadrul viitoarelor proiecte și dezbateri pe această temă. Comunicarea apropiată - inclusiv în cadrul unor forumuri care să aducă împreună reprezentanții comunităților de afaceri, științifice și academice din România și SUA -, amplificarea networking-ului între partenerii români și cei americani, o promovare mai bună a partenerilor români peste Ocean, cu implicarea și a comunității române, bine integrată în economia, în mediul academic și în cercetarea din SUA, reprezintă tot atâtea modalităţi de a consolida colaborarea noastră bilaterală în aceste domenii.
Doamnelor și domnilor,
Perspectiva relaţiilor dintre Statele Unite și România nu a arătat niciodată mai promiţătoare și mai plină de speranţă. Este în puterea fiecăruia dintre noi să facem ca această perspectivă să devină realitate. Sunt deplin încrezător că, împreună cu partenerii americani, vom insufla o energie sporită acţiunilor comune astfel încât 2015, anul celei de-a 135-a aniversări a relaţiilor diplomatice dintre țările noastre, să devină un reper pentru excelenţă, sub raportul realizărilor acumulate în cadrul Parteneriatului Strategic. Vă mulţumesc!


Vă mulțumesc pentru primirea frumoasă pe care ne-ați făcut-o, soției mele Carmen și mie, dar și întregii delegații cu care am venit astăzi aici, în Roma.
Este o mare bucurie să mă aflu aici, în mijlocul dumneavoastră. De fiecare dată întâlnirea cu românii care trăiesc în afara granițelor este un moment plin de emoție. Și de fiecare dată, singurul meu regret este că nu i-am putut vedea și asculta pe mai mulți. Știu care sunt speranțele și așteptările voastre. Știu că vă doriți o Românie normală, cu instituții democratice care servesc și respectă cetățeanul, o țară care vă apreciază munca și valoarea, unde să vă întoarceți oricând și să găsiți aceleași condiții și oportunități ca peste tot în Europa. Știu aceste lucruri și ele reprezintă direcții pe care le-am asumat ca președinte. De aceea, vreau să vă împărtășesc câteva gânduri despre primele luni de mandat. Ele au fost despre valori și principii, despre respectul și recunoașterea lor, despre începutul acestei construcții.
De multe ori, din dorința de a face lucrurile repede sau de a repara ce nu a fost bine în trecut, suntem tentați să începem multe proiecte în același timp, fără să le pregătim. Să trecem la multe acțiuni, fără să ne asigurăm că fundația pe care construim este suficient de solidă. Așa au eșuat multe idei și intenții bune. Această fundație se numește azi un alt mod de a face politică: mai puțin spectacol și scandal care nu duce nicăieri, mai mult dialog care duce la rezultate; mai puține vorbe de dragul vorbelor, mai multă seriozitate și răbdare. Aceasta a fost prima mea promisiune și de aici am început.
Dragii mei,
Am avut săptămâna trecută o nouă rundă de consultări cu partidele politice. Și constatam atunci că deja această practică a intrat în normalitate. Foarte bine. Să nu uităm însă că până de curând România trăia în logica unui conflict permanent și epuizant, între oameni și între instituții. E bine din când în când să ne amintim de unde am plecat, pentru ca astfel să apreciem ce am reușit. Și mereu să avem în vedere unde vrem să ajungem, pentru ca astfel să știm ce nu am reușit încă și ce este de făcut mai departe.
M-am bucurat să constat că toate partidele s-au angajat public că vor începe în cel mai scurt timp, probabil chiar săptămâna aceasta, dezbaterea cu privire la legislația care asigură dreptul de vot al românilor din afara granițelor. Există în acest moment un proiect privind votul prin corespondență. Este rolul Parlamentului să discute și adopte o soluție, oricare ar fi aceasta. Este rolul meu să aduc în dezbaterea publică acest subiect și să-i urmăresc evoluția. Și așa voi face. Eu cred că avem nevoie de o asemenea lege care privește votul românilor din diasporă. Nu doar pentru că am promis – și toată lumea a promis. Deși acest lucru în sine ar fi un argument suficient. Ci și pentru că realitatea o impune. Pentru că este democratic și principial ca statul român să se asigure că fiecare cetățean își poate exercita dreptul fundamental la vot și să ofere suficiente opțiuni pentru asta. Am auzit opinii diferite și preocupări, chiar temeri, despre cum s-ar putea desfășura votul prin corespondență sau cel electronic, dacă este suficient de sigur și ce ar putea să îl afecteze. Sunt preocupări legitime, le înțeleg, mai ales că este prima dată când vom avea un altfel de proces de vot. Specialiștii vor da răspunsurile tehnice și vor veni cu soluții. Dar eu aș vrea să vă dau un răspuns de principiu. Să renunțăm la premisa neîncrederii – a cetățenilor în autorități, a autorităților în cetățeni, a instituțiilor în propria capacitate de a pregăti și organiza un asemenea vot. Și să pornim de la obiectivul că și unii și alții ne dorim un vot în străinătate funcțional.
Românii din străinătate au arătat întregii lumi că sunt un exemplu de implicare civică și participare, că sunt informați și știu foarte bine ce își doresc. Că înțeleg și prețuiesc puterea pe care un singur vot o poate avea în democrație. Și, dincolo de orice reguli și proceduri, acest lucru face un vot sigur și pe deplin asumat de cel care-l exprimă.
Dragii mei,
Cetățenii noștri din diasporă joacă un rol esențial într-o mai bună cunoaștere și înțelegere a României în țările unde trăiesc. Aici în Italia sunteți o forță, nu doar prin numărul mare, prin faptul că ne reprezentați și pentru că aveți un cuvânt de spus în comunitățile voastre. De aceea vă îndemn să fiți solidari și uniți.
Astăzi am avut ocazia și plăcerea să-l întâlnesc pe președintele Italiei, și am avut marea plăcere să aud cuvinte de laudă și de mulțumire pentru comunitatea românească. Am avut de asemenea plăcerea să-l întâlnesc pe președintele Senatului Italiei și am avut încă o dată plăcerea să aud cuvinte apreciative și de mulțumire pentru comunitatea românească. Iar în țară pot să vă spun că sunteți foarte apreciați. Deci, în concluzie, sunteți bine văzuți. Vă mulțumesc, continuați tot așa.


Domnule director,Doamnă ambasador,Stimați invitați,Dragi studenţi,Doamnelor și domnilor,
Prezența mea astăzi, aici, este legată de importanța pe care o acord învățământului, culturii și diplomației publice, lucru la care voi reveni spre sfârșitul alocuțiunii mele.
Îmi face o deosebită plăcere să mă aflu astăzi alături de dumneavoastră, aici, la Accademia di Romania. Cu ocazia acestei vizite în Italia am ţinut să întâlnesc, pe lângă înalţi oficiali italieni – pe care i-am întâlnit, cât mai mulţi reprezentanţi ai comunităţii românești. Pe mulți i-am întâlnit deja aseară.
Întâlnirea noastră de azi, în sediul Accademiei di Romania, are o încărcătură simbolică importantă. Accademia este o instituție prestigioasă și o punte de legătură între cultura românească și cea italiană. Dumneavoastră, studenții, fie că sunteţi bursierii “Vasile Pârvan” sau "Erasmus" sau beneficiarii altor burse de studiu, prin formarea dumneavoastră academică și profesională sunteţi pe cale să deveniţi viitoare elite ale României. Acesta este un lucru foarte bun. Ştiu că numărul românilor aflaţi la studii în Italia este extrem de ridicat, iar prin întâlnirea cu dumneavoastră doresc să le transmit tuturor studenţilor români un mesaj de încurajare și apreciere.
Iar astăzi am avut marea bucurie, când m-am întâlnit cu primul ministru Matteo Renzi, să aflu că și domnia sa dorește să existe un număr mai mare de studenți români în Italia, lucru cu care am fost perfect de acord.
Eu cred în forța pe care educația și cultura o au pentru dezvoltarea unei societăți și viitorul unei națiuni. Avem multe lucruri de reconstruit în România. Se vorbește foarte mult despre cât de necesară este reformarea educației. Și este necesară. Cred cu tărie acest lucru.
Dar mai cred ceva. Că acest proces începe de la recâștigarea respectului în societate pentru tot ce înseamnă educație și cultură. De la înțelegerea faptului că acestea sunt motoare ale dezvoltării, că ele duc societatea înainte, că de aici ne extragem modelele. Prin întâlnirile mele din ultimele luni, prin evenimentele la care am participat și gesturile pe care le-am făcut am vrut să trasmit acest mesaj.
I-am încurajat pe tineri, și nu numai pe ei, să redescopere importanța lecturii, a cunoașterii istoriei, să prețuiască instituțiile de cultură. Trebuie să reașezăm educația și cultura la locul potrivit în ierarhia lucrurilor care contează pentru succesul unui individ dar și al unei societăți. Fără o asemenea schimbare de abordare, mai facem mâine o lege, cum s-au mai făcut atâtea, care nu duce la niciun rezultat. Mai adoptăm câte o măsură de conjunctură, care mai mult încurcă lucrurile, mai semnăm un pact pe care nu-l respectă nimeni.
Vreau să scoatem la suprafață excelența, munca asiduă și determinarea, să le prețuim, să punem în lumina reflectoarelor și pe cei care le întruchipează. De aceea mă bucur, cu atât mai mult, să fiu alături de voi astăzi.
Și în această circumstanță nu pot să nu spun câteva cuvinte și despre instituția de care sunteți legați, de ICR. Institutul Cultural Român este o instituție care ține de ceea ce numim diplomație publică. Este o instituție creată pentru a duce imaginea pozitivă a României mai departe, pentru a arăta unei lumi întregi care este valoarea enormă a culturii românești, care sunt valorile noastre, care sunt credințele noastre. Toate acestea nu se fac ușor, toate acestea se fac cu oameni dăruiți și cu proiecte bine gândite, îndrăznețe și vizibile. Din acest motiv, ceea ce se întâmplă chiar în aceste zile la ICR, unde tocmai pe șest se schimbă conducerea, mă îngrijorează. Eu cred că ar fi nevoie de o dezbatere publică pentru a reuși împreună să vedem ce dorim de fapt de la ICR, cum vrem să structurăm Institutul Cultural Român, cum vrem să-l facem performant în sensul menționat. Este nevoie de profesioniști, de oameni care știu cum se construiește un proiect cultural, de oameni care știu ce înseamnă managementul cultural în secolul XXI. Și, după ce știm toate aceste lucruri, poate reușim să extragem ICR-ul din zona trocurilor politice și să-l introducem în zona diplomației publice.
Vă mulțumesc pentru atenție, mă bucur mult că ați venit astăzi, aici, la această întâlnire. Vă doresc mult, mult succes!


Domnule Președinte Ion Iliescu,Domnule Președinte Emil Constantinescu,Preafericirea Voastră, Înaltpreasfinţia Voastră,Stimaţi reprezentanţi ai cultelor,Domnule Prim-ministru,Domnilor miniștri,
Stimaţi membri ai Parlamentului României,Excelenţele voastre doamnelor și domnilor ambasadori și reprezentanţi ai misiunilor diplomatice,Stimaţi invitați,Dragi cetățeni europeni,Doamnelor și domnilor,
Puține zile din calendar au darul de a vorbi deopotrivă despre trecut, prezent și viitor. Puține zile sunt încărcate în egală măsură de amintirea unor evenimente dureroase din istorie, dar și de speranță. 9 mai este o asemenea zi. Mă bucur că avem ocazia de a o celebra împreună și vă mulțumesc că sunteți aici. Marcăm Ziua Europei, dar și sfârșitul celui de-al Doilea Război Mondial. Această zi este, însă, una aparte și pentru că se împlinesc 138 de ani de la momentul proclamării independenţei de stat a României, obţinută cu jertfa a mii de români. Toate acestea se cuvin a fi amintite și onorate astăzi.
Au trecut 65 de ani de la Declarația lui Robert Schuman, care a pus bazele proiectului de integrare europeană, prin crearea Comunității Europene a Cărbunelui și Oțelului. Curajul, viziunea și acțiunea unor lideri politici precum Konrad Adenauer, Robert Schuman, Jean Monnet, Alcide de Gasperi, Walter Hallstein a însemnat începutul celei mai lungi perioade de pace și prosperitate pentru statele care au fost parte din acest proiect.
Stimați invitați,Doamnelor și domnilor,
Despre Europa s-au spus și se pot spune multe lucruri. Europa cetățenilor este un spațiu al libertății și democrației, al dialogului și diversității, al prosperității și șanselor egale. Aș vrea să folosim acest prilej pentru a reflecta la ce ne dorim să fie Europa pentru fiecare dintre cetățenii săi și cum o putem face mai puternică în serviciul lor. Perioada pe care o traversăm nu este una deloc simplă. Numeroase provocări - de la cele de securitate la cele economice, de la cele instituționale la cele legate de migrație - ne încearcă angajamentul, determinarea și capacitatea de acțiune comună. Trebuie să fim conștienți de ele, dar nu să ne sperie. Nu există construcție durabilă care să nu fi avut de trecut teste și de înfruntat circumstanțe.
În fața provocărilor de securitate trebuie să fim solidari. În fața xenofobiei și extremismului să fim uniți pentru apărarea drepturilor și libertăților, a valorilor toleranței și incluziunii, a unității în diversitate care exprimă cel mai bine esența Uniunii Europene. În fața scepticismului și îndoielii, să fim curajoși în a continua și consolida procesul de integrare europeană și de extindere. În fața dificultăților economice, să răspundem prin soluții comune și instituții eficiente. Avem nevoie de o Uniune Economică și Monetară puternică, cu o Uniune Bancară funcţională. Avem nevoie de o Piaţă Internă fără bariere. Și de o Uniune a Energiei care să ne asigure securitatea energetică. Trebuie să consolidăm Spaţiul Schengen ca singură opţiune viabilă pentru siguranţa cetăţenilor noștri. Trebuie să continuăm extinderea Uniunii pentru că astfel vom deveni mai puternici.
Doamnelor și domnilor,
Am sărbătorit, recent, împlinirea a 10 ani de la semnarea Tratatului de aderare a României și Bulgariei la Uniunea Europeană, un moment deosebit pentru toţi românii, acum cetăţeni europeni cu drepturi depline. România este, astăzi, nu doar un stat profund atașat valorilor care definesc Uniunea Europeană și un puternic susţinător al adâncirii procesului de integrare europeană, România este o sursă de stabilitate și democrație într-o regiune complicată, un partener angajat în susținerea statului de drept, în apărarea libertății fundamentale și în promovarea economiei de piață. După mai mult de 8 ani de la momentul aderării putem afirma că am pornit pe un drum ireversibil și am parcurs etape importante. Dar procesul de integrare nu este încă finalizat. Am convingerea că, în scurt timp, vom face pași semnificativi pentru a deveni membri ai Spaţiului Schengen.
Adoptarea monedei unice euro reprezintă, fără îndoială, cel mai important proiect de țară după aderarea României la Uniunea Europeană. Aderarea la zona euro impune, însă, o pregătire serioasă și un efort susținut și bine coordonat în următorii ani din partea tuturor actorilor relevanţi - politici, guvernamentali, bancari. Sunt convins că, în acest fel, vom putea să îndeplinim acest angajament și să răspundem așteptărilor pe care românii le au. În final, doresc să urez cetăţenilor români și tuturor cetăţenilor europeni, la mulţi ani! La mulţi ani, Europa!


Stimate domnule primar,Onorat reprezentant al Prefecturii,Stimată doamnă ambasador,Stimate domnule consul general,Preacucernici părinţi,Doamnelor și domnilor,Dragi români,
Bine v-am găsit! Domnule primar, onorată asistenţă, noi am venit astăzi să vizităm Expoziţia Mondială Milano 2015 și, sincer, n-am știut că sunt primul Președinte european, dar cred că este o poziţie care reprezintă cum se vede comunitatea românească în Milano. Domnule primar, vă felicit pentru această expoziţie! În calitate de fost primar al unui oraș european, cred că pot să apreciez impactul unui astfel de megaeveniment asupra comunităţii milaneze și asupra împrejurimii orașului Milano. Orașul Milano - unul din marile orașe europene, cu un trecut mare și, după cum se vede, cu un viitor pe măsură. Domnule primar, Milano a fost, în afară de orașul meu, evident, unul din preferatele mele încă cu mult timp să vin în vizită în calitate oficială. Mulţi dintre cei prezenţi astăzi aici vin din comunitatea românească din Milano, mulţi alţii vin din comunităţile românești din nordul Italiei. Dumneavoastră, domnule primar, conduceţi un oraș care de mult timp a înţeles că diversitatea etnică, culturală, religioasă, nu este o ameninţare, ci o șansă de dezvoltare. Vă doresc mult succes și fiţi sigur că o să mai vin pe aici!
Venind dinspre ţară spre Italia - pentru a doua oară în decurs de câteva săptămâni - m-am gândit ce reprezintă acest drum. Este drumul pe care îl fac peste un milion dintre compatrioţii mei, atunci când vin acasă de sărbători sau ca să-și vadă familia. Este drumul care îi desparte de casă. Peste un milion de români au plecat să trăiască și muncească în Italia pentru că ţara lor, în care s-au născut și pe care o iubesc, nu le-a putut oferi șanse mai bune. Și la fel ca ei, mulţi alţii aflaţi în toate colţurile Europei și ale lumii. Vă vorbesc vouă, astăzi, faţă-n faţă. Dar prin intermediul vostru le vorbesc tuturor acestor compatrioţi ai noștri.
Vă mulţumesc că sunteţi aici și vă spun cu toată deschiderea: știu că aveţi speranţe mari, știu că după ani de deziluzii timpul nu mai are răbdare și că aveţi așteptări de la mine. Le înţeleg și încerc să răspund la ele. Poate nu în modul consacrat în ultimii 25 de ani în politica românească. Dar cu siguranţă voi răspunde la ele în modul meu, pe care îl cunoașteţi deja și pentru care mi-aţi acordat încrederea: păstrând niște principii și valori și onorând promisiunea de a face o altfel de politică.
Doamnelor și domnilor,
Unul dintre drepturile fundamentale este acela de a alege și a fi ales. Nu întâmplător am susţinut schimbarea legislaţiei electorale. Acesta este un prim pas în reformarea instituţiilor politice. Esenţial, dar nu suficient. Efortul modificărilor legislative va trebui dublat de reformarea internă a partidelor și de alt mod de selecţie. Tocmai de aceea, nu voi înceta să vorbesc public despre nevoia de a avea oameni politici integri, bine pregătiţi și care înţeleg că sunt în serviciul public. Îmi doresc să readucem onoarea și decenţa în politica românească. Dar acestea nu sunt lucruri care se pot scrie într-o lege sau impune de către cineva. Ele se vor câștiga în timp prin efortul nostru comun și consecvent, al meu ca Președinte și al dumneavoastră celor care credeţi într-o altfel de politică.
Vreau să mă refer aici și la o lege pe care toate partidele au promis că o vor adopta: cea privind votul românilor din diaspora, respectiv votul prin corespondenţă. Și este momentul s-o spun direct: sunt nemulţumit de modul în care este gestionat acest proiect. În cazul celorlalte legi care privesc partidele politice, finanţarea lor sau alegerile s-au făcut progrese care trebuie recunoscute. În acest caz, din păcate, se bate pasul pe loc. Voi discuta cu partidele politice din nou și o voi face de atâtea ori de câte va fi nevoie pentru a mișca acest proiect important și pentru dumneavoastră, și pentru mine și pentru toţi alegătorii.
Dragii mei,
Unul dintre lucrurile importante pentru mine ca Președinte este să apăr lucrurile care ne definesc ca stat și ca naţiune. Pentru unii dintre români acestea sunt resursele naturale, pădurile, de exemplu, pentru alţii instituţiile de educaţie și cultură, pentru alţii patrimoniul, pentru alţii domeniile noastre de excelenţă. Şi la fel de important pentru mine este să promovez valorile naţionale, simbolurile noastre și oamenii care le reprezintă, oriunde s-ar afla ei. Sunt aici, în Italia, români care au devenit lideri în comunităţile lor, care sunt preţuiţi și recunoscuţi pentru contribuţia în diferite domenii. Fiecare dintre voi, cei care munciţi sau studiaţi aici cu trudă și onestitate, ne reprezentaţi și faceţi cinste României.
Vă mulţumesc încă o dată pentru toate acestea și contez pe voi să ducem la bun sfârșit ceea ce ne-am propus pentru România!


Preasfinţia Voastră Părinte Rector,Preacucernici părinţi,Excelenţe,Dragi studenţi,Distinși invitaţi,
Sunt bucuros să mă aflu aici, la Colegiul pontifical „Pio Romeno”, și să vă întâlnesc astăzi, 15 mai, când aniversăm 25 de ani de la restabilirea relaţiilor diplomatice dintre România și Sfântul Scaun. Sanctitatea Sa Papa Francisc ne-a oferit acest prilej sărbătoresc pentru care îmi exprim întreaga gratitudine. Aș dori, totodată, să vă spun că România acordă o atenţie specială relaţiei cu Sfântul Scaun și apreciază în mod deosebit viziunea Sanctităţii Sale despre nevoia de a crea mai multă solidaritate, mai mult dialog în societăţile noastre, precum și despre urgenţa combaterii plăgilor care afectează lumea contemporană.
România are, prin istoria și cultura sa, vocaţia unei relaţii speciale cu Sfântul Scaun, vocaţie pe care a exprimat-o în numeroase rânduri prin dialogul ecumenic și prin rolul pe care îl recunoaște Bisericilor în societate. Dorinţa noastră este să dezvoltăm și să aprofundăm colaborarea excelentă existentă în prezent în planul relaţiilor bilaterale.
Știu că acest Colegiu pontifical, aflat în grija Congregaţiei pentru Bisericile Orientale, este o inimă românească în centrul Romei. Dedicat formării preoţilor Bisericii Române Unite cu Roma, Greco-Catolică, Colegiul „Pio Romeno” a fost în trecut, înainte de întreruperea brutală provocată de regimul comunist, și continuă să fie și în prezent un loc de iradiere a spiritualităţii și a culturii, un spaţiu de dialog și de întâlnire, urmând modelul înalt de demnitate și de sacrificiu al ierarhilor greco-catolici care au cunoscut prigoana și martiriul în anii comunismului: Valeriu Traian Frenţiu, Iuliu Hossu, Alexandru Rusu, Ioan Bălan, Ioan Suciu, Vasile Aftenie, Tit Liviu Chinezu.
Ultimii 25 de ani au cunoscut o adevărată renaștere a activităţii Colegiului „Pio Romeno”. Generaţii de studenţi s-au pregătit aici și au trăit momente înalte de recunoaștere a Bisericii Greco-Catolice din România prin crearea în 1991 a Cardinalului Alexandru Todea, simbol al rezistenţei anticomuniste, și în 2012 a Cardinalului Lucian Mureșan. Vizita Papei Ioan Paul al II-lea la București, ridicarea la rang de Arhiepiscopie majoră a Bisericii Greco-Catolice, înfiinţarea Eparhiei greco-catolice de București în 2014 sunt tot atâtea semne ale unui parcurs care constituie o reparaţie istorică. Sunt convins că anii următori vor continua să aducă roadele pe care Biserica pe care o reprezentaţi le-a cultivat prin istoria sa și prin activitatea sa din prezent.
Vă mulţumesc pentru primirea călduroasă!


Domnule Președinte Mircea Ionescu-Quintus,Stimată doamnă,Domnule Președinte Antonescu,Doamnă Președinte Alina Gorghiu,Domnule Președinte Vasile Blaga,Stimați invitați,Dragi prieteni liberali,
Înainte de orice, vă mulțumesc pentru invitație și pentru extraordinara primire pe care mi-ați făcut-o în această seară. Mi-a fost dor de voi! Sunt mișcat și onorat să fiu din nou în mijlocul vostru, între voi, cu voi, de care mă simt atât de aproape.
Dar nu pentru a vă povesti despre mine sunt aici, ci pentru vă spune câteva lucruri despre izbândă. Ar putea să vă mire, însă sunt hotărât ca în această seară să vorbesc ceva mai mult. Și nu pentru că sunt decis să îmi schimb stilul, ci pentru că evenimentul de astăzi este unul cu totul special.
Vreau să vă vorbesc despre trecut, despre prezent și despre viitor. Căci ce prilej mai bun poate fi găsit decât o incursiune în istoria liberalilor români, istorie care se întinde, iată, deja pe trei secole. Sărbătoarea de astăzi – 140 de ani de la fondarea PNL – este de fapt izbânda liberalismului într-o parte de lume în care provizoratul, nesfârșita lipsă de armonie, strategiile perdante și ideile admirabile rămase în faza de proiect au constituit, într-un fel, regula în politică. Cu umor, am putea găsi însă, în istoria PNL, câteva adevăruri care întăresc regula că liberalii au îmbinat valorile autohtone cu inovația. Poate nu întâmplător, Partidul Național Liberal a luat ființă în casa unui englez, Brătienii au contribuit din plin la aducerea dinastiei străine, iar în plin secol XXI, liberalii și-au ales ca președinte un etnic german.
Întorcându-mă la izbânda liberalismului, vreau să subliniez marile cuceriri ale partidului din care cu onoare faceți astăzi parte. În secolul al XIX-lea, liberalismul românesc s-a confundat cu modernizarea și emanciparea națională. România de astăzi datorează o nesfârșită recunoștință Partidului Național Liberal pentru câteva creații pe care le rostim cu mândrie: unitatea națională, independența, statul modern.
De asemenea, economia românească din secolul al XIX-lea până astăzi este în bună măsură creația gândirii liberale, pe care numeroase figuri ale PNL au consolidat-o și au apărat-o. ”Prin noi înșine” nu a fost o lozincă între atâtea lozinci din politica românească. Ea a căpătat un sens în mințile și în faptele unor tineri școliți la marile universități ale Europei și reveniți acasă pentru că, nu-i așa, ideile trebuie trăite. Se cuvine aici să spun un cuvânt și despre drepturile și libertățile cetățenești și despre constituționalismul românesc, ai căror promotori au fost deseori liderii PNL. Reformele profunde ale României moderne sunt de asemenea legate de guvernările liberale și poartă pecetea virtuților admirabile ale unor fruntași care s-au așezat demult în cărțile de istorie.
Odată cu venirea comunismului, Partidul Național Liberal a fost supus persecuțiilor. Pentru vrednicia lor militantă și pentru credința lor, membrii săi au fost închiși sau chiar uciși în închisorile comuniste. Istoria însă nu poate uita că jerfa lor nu a fost în zadar, iar faptul că noi suntem astăzi, aici, serbând 140 de ani de la fondarea PNL, este și un omagiu adus lor.
Imediat după 1989, PNL a reluat cu devotament efortul pentru izbânda liberalismului. Foștii membri ai TNL din perioada interbelică, cei mai mulți trecuți prin închisorile comuniste, împreună cu tinerii anilor 90 au reclădit partidul. Nu fără frământări, sciziuni, un parcurs sinuos și nenumărate diviziuni, PNL s-a reunificat într-un final.
Doamnelor și domnilor,
Partidul Național Liberal traversează astăzi un moment fast. Nu este o întâmplare, ci rodul unui efort constant și consecvent. Anul trecut, PNL a devenit marele partid al dreptei românești, membru cu drepturi depline al celei mai mari familii politice europene, în noiembrie 2014 a câștigat alegerile prezidențiale, iar astăzi, partidul are cea mai mare cotă de încredere din toată istoria sa.
Sunt convins că celor care n-au fost membri ai acestui partid, le e greu să-l înțeleagă. Nu este un partid perfect. Deosebirea între dumneavoastră și alte partide este însă spiritul în care trăiți politica. PNL nu înseamnă doar numele, tradiția și istoria. Pentru mine, liberal este cel care practică liberalismul, nu cel care se declară sus și tare liberal. De aceea, vă cer, cu multă încredere, să duceți mai departe ideile și valorile liberalismului. Mândria noastră e aceasta: demnitatea unui partid care a plecat, acum 140 de ani, să-și găsească calea. Prin tot ce a înfăptuit și a realizat, cred cu tărie că a găsit-o.
Dragi prieteni,
Am spus că voi vorbi și despre prezent și despre viitor. Am pornit împreună pe un drum în 2014. Un drum nu pentru un om, nu pentru un partid, ci pentru această țară și oamenii ei. Ne regăsim astăzi în alte roluri și responsabilități, în alte circumstanțe, dar drumul este același. Ne unesc aceleași valori și angajamente.
Nu există mod mai bun de a onora trecutul decât prin a construi un viitor pe măsură. Iar pentru acest partid nu există mod mai bun de a-și duce mai departe tradiția decât prin a răspunde așteptărilor pe care cetățenii le au de la el.
Oamenii vă privesc și așteaptă să fiți schimbarea pe care și-o doresc. Vă îndemn să fiți mereu conștienți de acest lucru, să nu lăsați nimic să fie mai important decât a vă ține promisiunile, să nu lăsați emoții de moment să vă abată de la drumul comun.
În final, doresc să vă mulțumesc pentru solidaritatea de care ați dat dovadă pentru ca PNL să existe. Îmi exprim recunoștința față de dorința dumneavoastră de a face din România o țară puternică și prosperă. Brătienii și ceilalți fruntași ai PNL care au făcut România modernă nu au văzut altceva decât România, singura, unica Românie. Această Românie mi-o doresc și v-o doresc! La mulţi ani!


Domnule Președinte Vainer,Domnule Rabin Schaffer,Domnule Președinte Constantinescu,
Domnule Președinte al Camerei Deputaţilor, Valeriu Zgonea, Domnule Prim-ministru,Domnule Președinte al Curţii Constituţionale, Augustin Zegrean,Domnule ambasador al Statului Israel,
Stimaţi reprezentanţi ai Corpului Diplomatic,Stimați reprezentanți ai cultelor,Distinși membri ai Federaţiei Comunităţilor Evreiești din România,Doamnelor și domnilor,
Vă mulțumesc, domnule președinte Vainer, pentru invitație și pentru faptul că mi-aţi dat cuvântul! Mă bucură de asemenea faptul că ați adunat, în această seară, aici, cu ocazia sărbătorii de Șavuot, în această superbă lucrare de arhitectură, ridicată acum 150 de ani, numeroși lideri ai societății românești.
Cea dintâi datorie a mea, pentru că sunt pentru prima oară în Templul Coral, este să urez tuturor cetățenilor români de credință iudaică, precum și familiilor din Israel sau de pretutindeni, pace în suflete și multă sănătate. În acest loc, care a însoțit vreme de trei secole bucuriile și tristețile comunității evreiești, dați-mi voie să aduc, totodată, un omagiu tuturor celor care au suferit pentru credința lor iudaică. Amintindu-le memoria, astăzi, aici, e o datorie de onoare. În viața românească, comunitatea evreiască a impulsionat dezvoltarea economică, a alimentat viața culturală, a îmbogățit identitatea noastră. De aceea, generațiile anterioare merită cuvântul meu bun și mai ales convingerea adâncă a faptului că România vă este astăzi recunoscătoare pentru ceea ce suntem ca națiune.
Așa cum am anunțat la începutul mandatului meu, îmi respect promisiunea de a lua parte la ceremonii religioase ale cultelor legal recunoscute în România. Aceasta nu este însă o vizită de curtoazie, ci o prezență firească în sânul unor oameni pe care îi prețuiesc pentru încrederea cu care sprijină cel mai demn drum cu putință: o Românie democratică, ferm atașată valorilor europene și euroatlantice. Sunt convins că o Românie care încurajează diversitatea și toleranța este o țară mai puternică și mai prosperă. Prezența mea în această seară, în acest lăcaș de cult mozaic, loc de rugăciune, de adunare și de învățătură, este un semn al prețuirii și al speranței. Al prețuirii pentru ceea ce ați clădit și continuați să clădiți pentru România. Și al speranței că întreaga comunitate evreiască va contribui și mâine, alături de familiile voastre din Israel, prin fapte și prin idei, la viitorul nostru comun.
În final, vă spun tuturor, cu bucurie, Chag Shavuot Sameach!


Bună ziua! Mulţumesc în primul rând dumneavoastră, tuturor, care aţi considerat că într-o după-amiază frumoasă de sâmbătă vreţi să fiţi aici la o lansare de carte și nu undeva la iarbă verde sau la o plimbare cu prietenii. Cartea are o valoare deosebită cel puţin pentru cei de faţă și recunosc că pentru mine, care sunt din generaţia care a crescut cu cărţile în mână, are o însemnătate specială. Chiar la începutul campaniei, dacă vă amintiţi, am decis să scriu o carte pe care am considerat-o un instrument foarte potrivit pentru a face cunoscute câteva lucruri despre mine, despre cum am ajuns în politică și cum văd mersul în spaţiul public.
Acum am scris o carte din cu totul alte motive. Primul, sigur, am promis cititorilor mei la ultima lansare aici la Expo că voi adăuga un capitol care descrie campania electorală. Şi asta am vrut să fac. Campania electorală a fost o perioadă complicată, intensă, dificilă, energizantă, paralizantă și totuși cred că pentru cei care au fost cât de cât conectaţi la ea a fost o perioadă interesantă. Pentru a nu uita cum a fost această campanie electorală am vrut să scriu, am vrut să reţin în scris aceste lucruri. Am vrut, pe de altă parte, să nu se piardă câteva concluzii pe care le-am tras și eu și alţii în campanie. Din acest motiv am vrut destul de repede după acea campanie electorală să reţin în scris ideile. În general, știţi că memoria ne joacă feste și cu cât așteptăm mai mult de la trecerea unui eveniment până să reţinem concluzia, cu atât mai mult se schimbă memoria acelui eveniment, apare ceea ce psihologii numesc filtrul roz. După un timp suficient de lung aproape orice ni se pare că a fost o experienţă plăcută. Această campanie electorală nu a fost o experienţă plăcută. Asta nu înseamnă că nu a fost extrem de intensă, nu înseamnă că nu a avut foarte multă energie. A avut toate aceste lucruri, dar pe lângă faptul că am vrut să relatez cum am văzut eu din interior, cel mai din interior, campania electorală, am vrut să presar în carte și câteva consideraţiuni mai generale despre ce cred eu că se face în politică, sau, mai degrabă, ceea ce cred eu că nu se face în politică. Cu entuziasmul noului mandat prezidenţial, cu depunerea jurământului, cu începutul unui mandat, foarte repede am avut impresia că s-a uitat cum s-a purtat această campanie.
A fost o campanie care, prin felul în care s-au manifestat majoritatea candidaţilor, își avea loc mai degrabă la începutul anilor 90, o campanie brutală, brută, necizelată, cu atacuri directe la persoană, cu găleţi de lături turnate peste capul unor candidaţi, mai ales acestui candidat. Aceste lucruri am vrut să le reţin. La sfârșitul campaniei am constatat totuși un lucru interesant și cred că am repetat de mai multe ori pe parcursul cărţii. Această campanie, cu toate părţile negre, negative pe care le-a avut, pentru mine a fost extrem de energizantă. Şi atunci vreau să spun și de ce și care a fost, totuși, partea foarte frumoasă a acestei campanii. Partea foarte frumoasă a acestei campanii au fost oamenii. Oamenii cu care m-am întâlnit, zeci de mii de oameni cu care m-am întâlnit direct în campanie, contactul cu toţi acești oameni mi-a dat foarte multă încredere, mi-a dat foarte multă energie. Niciodată în toată campania nu am întâlnit pe un alegător sau un participant la o manifestaţie electorală care să-mi fi spus ceva negativ, niciunul. Tot ce a fost negativ a venit via media, via material electoral din partea celorlalţi competitori. Şi atunci, paradoxal, campania a fost și urâtă și frumoasă. Şi la final am avut o energie deosebită pe care am primit-o, în definitiv, de la alegătorii care au fost de partea mea, și nu au fost puţini. Vă amintiţi că primul tur nu s-a terminat extraordinar de bine pentru mine, pierdusem primul tur, dar atunci a apărut ceva ce nu a fost prevăzut de nimeni, acel val de simpatie pentru mine și acea dorinţă de schimbare iniţiată de inabilitatea sau dispreţul Guvernului, cum doriţi, faţă de românii din diaspora. A apărut un val în diaspora și, în mod paradoxal, dacă un val de obicei, pornește din centru și se duce mai departe, acest val a venit de departe și a ajuns în centru, aici și a contribuit la acea răsturnare de situaţie spectaculoasă care a dus în final la un vot care a fost incredibil, un rezultat care nu a fost prevăzut de nimeni și care mi-a adus mie peste șase milioane de voturi. Acestor peste șase milioane de români care m-au votat le-am dedicat cartea. Nu numai lor le mulţumesc, le-am mulţumit și le mulţumesc și celor care nu m-au votat, le mulţumesc fiindcă au mers la vot. Participarea la vot s-a situat la o cotă enormă, aproape 65% dintre alegători au fost la vot. Este un lucru extraordinar de important să se voteze când sunt alegeri.
Evident că această reușită a fost posibilă fiindcă am avut în afară de simpatie și voturi, foarte mult ajutor, foarte mult sprijin, sprijin din partea soţiei mele Carmen care și astăzi a ţinut să vină special pentru această lansare și îi mulţumesc. Imaginaţi-vă o persoană care stă acasă sau la școală și nu poate să facă nimic, dar trebuie să suporte toată campania - asta a făcut soţia mea Carmen și de multe ori am avut impresia că dacă spre mine au venit energiile, ea a trebuit să blocheze partea negativă a campaniei, un lucru foarte greu de făcut. Apreciez foarte, foarte mult acest lucru. Şi ce ar fi un candidat la președinţie fără partidul lui, nu cred că se poate așa ceva la noi. Partidul meu, PNL, partidul al cărui președinte am fost când am intrat în campanie a fost 100% de partea mea. Atunci poate vă amintiţi, din motive tehnice, s-a numit Alianţa Creștin Liberală, între timp este noul PNL, mii de oameni care au lucrat luni de zile pentru această campanie și au reușit. Le mulţumesc! În afară de cei care s-au văzut, au fost nenumăraţi voluntari, prieteni, colegi care au lucrat împreună cu mine, o parte dintre ei este astăzi aici, o parte dintre ei astăzi sunt consilierii mei și le mulţumesc. Şi, în fine, oricine ar scrie o carte dacă nu o scoate nimeni pe piaţă, nu-i, deci mulţumesc Curtea Veche Publishing, doamnei Arsene, aici prezentă, și trebuie să fac o remarcă, a fost o colaborare extraordinar de bună și de prima dată și a doua oară. Vă mulţumesc și vă doresc, îmi doresc, ne dorim succes cu această carte. În definitiv o carte se scrie și pentru a fi vândută. Vă mulţumesc tuturor!


Onorați membri ai prezidiului,Onorați participanți, invitați,Doamnelor și domnilor,
În primul rând, dați-mi voie să vă spun bine ați venit! Pentru mine este o mare plăcere să deschid această manifestare aici. Este prima manifestare de acest tip pe care o găzduim în această sală de când sunt eu Președinte. Îmi face o deosebită plăcere să particip la deschiderea acestui program academic, realizat prin cooperarea instituţională internaţională dintre Administraţia Prezidenţială a României, Serviciul Român de Informaţii, prin Academia Naţională de Informaţii, Harvard University și National Intelligence University din Statele Unite ale Americii. Este, în opinia mea, un valoros demers de reflecţie strategică. Tocmai de aceea îl voi sprijini și în anii care urmează.
Programul «Security in the Black Sea Region» contribuie la consolidarea relaţiei transatlantice. Securitatea regională este nu numai o problemă a statelor care aparțin strict unui anumit areal, ci o provocare pentru întreaga comunitate internaţională, mai ales atunci când conflictele evoluează radical, spre război, fie el intra sau interstatal.
Contextul geopolitic actual este unul complex, caracterizat de transformări globale și provocări. Într-un asemenea context, Parteneriatul Strategic cu Statele Unite ale Americii, apartenenţa la NATO și la Uniunea Europeană sunt esențiale pentru România. Ele reprezintă coordonatele fundamentale ale politicii externe și de securitate ale României.
Consolidarea profilului României în NATO și UE reprezintă o prioritate, o linie de conduită specifică bunei guvernări, care răspunde așteptărilor cetățenilor noștri. Într-o zonă caracterizată de coliziunea intereselor strategice și într-o perioadă marcată de modificări geopolitice rapide, România trebuie să-și consolideze credibilitatea strategică.
Doamnelor și domnilor,
Marea Neagră este un spaţiu atât de convergenţă, cât și de coliziune a intereselor ţărilor riverane, dar și a diverșilor actori internaţionali. Evoluţia geopolitică și de securitate în zona Mării Negre, poziţia geografică a regiunii, riscurile și ameninţările la adresa stabilităţii în zonă sunt aspecte care atrag tot mai mult interesul comunităţii internaţionale. La acestea se adaugă și elementele ce ţin de cooperarea politică, economică și militară.
Situarea regiunii la frontierele NATO și UE, dar și ale Orientului Mijlociu, existența unor conflicte deschise sau înghețate, criminalitatea transfrontalieră, deficitele democratice și prezența unor importante resurse energetice sporesc valoarea strategică a zonei Mării Negre.
Această regiune, interfaţă cu Asia Centrală, Orientul Mijlociu și Marea Mediterană, este un mediu de securitate complex și eterogen. Statele din Regiunea Extinsă a Mării Negre au încercat să găsească forme eficiente de colaborare. Mă refer la structurile de cooperare instituţionalizată, cum ar fi Organizaţia de Cooperare Economică la Marea Neagră, dar și la structuri non-instituţionalizate precum Procesul de Cooperare Sud-Est European sau la iniţiative precum Euroregiunea Mării Negre sau Sinergia Mării Negre. Totuși, nu se poate vorbi de rezultate semnificative în planul securităţii. Aceasta și pentru că a lipsit o viziune integrată, iar multe iniţiative au rămas, din păcate, la stadiu de proiect.
România își asumă în continuare ferm angajamentul de a furniza securitate în regiune, de a susţine procesele de stabilizare, reformă, democratizare și integrare în zonă, de a promova o Europă sigură, liberă și prosperă, nu doar în interiorul NATO și al Uniunii Europene, ci și în vecinătatea acestora.
Alături de aliaţii și partenerii noștri, ne oferim resursele de cunoaștere, cât și cele umane și materiale, pentru a contribui la restaurarea securităţii regionale bazate pe dreptul internaţional și la asigurarea sustenabilităţii statelor din regiunea Mării Negre.
Închei prin a-mi exprima odată în plus aprecierea pentru necesitatea și utilitatea acestui program. Vă doresc mult succes!


Domnule Președinte al Consiliului Investitorilor Străini,Stimați reprezentanți ai mediului de afaceri,Doamnelor și domnilor,
Vă mulțumesc pentru invitație! Îmi face plăcere să mă aflu astăzi aici, la un eveniment dedicat mediului de afaceri românesc și priorităților sale, așa cum sunt acestea văzute de către investitorii străini.
Am apreciat în mod deosebit mesajul care însoțește raportul lansat astăzi. Încrederea este esențială în relația dintre partenerii de afaceri, dar mai ales în relația dintre stat și cetățean. Cu precădere în perioada postcriză, performanțele mediului de afaceri înseamnă, în mod necesar, reconstruirea încrederii. Încrederea contează! Acesta este un adevăr fundamental, incontestabil, pe care trebuie să ni-l asumăm și în jurul căruia trebuie să începem să construim. Obiectivul nostru principal este de a reconstrui încrederea investitorilor și întreprinzătorilor în mediul de afaceri românesc. E timpul să o luăm de la capăt, cu o schimbare de paradigmă. Progresul României nu poate fi decât rezultatul unui nou model de dezvoltare, axat pe competitivitate, care să stimuleze antreprenoriatul și inovația, crearea de valoare adăugată și crearea de locuri de muncă productive, bine plătite. Prosperitatea se obține, în primul rând, prin încurajarea inițiativei private. Soluțiile trebuie căutate în susținerea, deopotrivă, a investițiilor străine și a capitalului românesc.
Anul 2015 aduce semne de revenire în privința investițiilor străine directe. Firește, este greu de crezut că nivelurile record ale perioadei de dinaintea crizei vor mai putea fi recuperate în următorii ani. Însă, după scăderea din 2014, sperăm că mediul de afaceri românesc începe să răspundă din ce în ce mai bine așteptărilor investitorilor. Pe de altă parte, trebuie să ne preocupe, în egală măsură, susținerea investițiilor autohtone. Capitalul românesc, prin natura sa, reprezintă un element de stabilitate și un câștig sigur în beneficiul dezvoltării economice naționale. Însă România beneficiază de prea puține firme cu capital privat integral românesc care au ajuns la un nivel considerabil de dezvoltare.
În ceea ce privește investițiile publice, constat cu dezamăgire că acestea sunt tot mai reduse. Guvernul solicită, paradoxal, spațiu fiscal-bugetar pentru investiții. Dar execuția bugetară este cu mult în urmă în privința cheltuielilor de capital și a proiectelor susținute din fonduri europene. În ultimii ani, România a reușit să recupereze unele decalaje și să obțină stabilitatea macroeconomică necesară unor proiecte importante pe termen mediu și lung. Însă progresul și prosperitatea nu sunt garantate. Viitorul depinde de capacitatea noastră de a promova și consolida instituțiile, valorile și beneficiile economiei de piață.
Doamnelor și domnilor,
Performanțele firmelor, performanțele dumneavoastră, depind nemijlocit de calitatea regulilor în care vă desfășurați activitatea. Este esențial să înțelegem necesitatea de a îmbunătăți calitatea instituțională a mediului de afaceri. Transparența, predictibilitatea și stabilitatea sunt premise importante pentru stimularea investițiilor și a antreprenoriatului, așa cum și dumneavoastră ați evidențiat în raportul pe care astăzi îl lansați. Guvernul nu mai trebuie să schimbe regulile, în mod imprevizibil, chiar «în timpul jocului». Cazuri precum «taxa pe stâlp», sau chiar exemplul foarte recent al impozitării bacșișului, denotă lipsă de viziune și pripeală, ceea ce creează imprevizibilitate. Exact opusul a ce se așteaptă în mediul de afaceri. Autoritățile publice sunt primele care trebuie să demonstreze profesionalism și responsabilitate în relația cu mediul de afaceri. Suntem conștienți că România are de rezolvat numeroase carențe instituționale. Mă refer aici la plata impozitelor, la evaziunea sistemică, la povara fiscală ridicată asupra muncii, dar mai ales la fenomenul corupției, care subminează subtil dar sigur dezvoltarea economică.
Dincolo de aceste considerente, abordarea că orice contribuabil trebuie tratat ca potențial evazionist, pe care am constatat-o uneori, mi se pare de-a dreptul păguboasă. Să nu se înțeleagă greșit, eu susțin pe deplin combaterea evaziunii fiscale, însă măsurile luate în acest sens trebuie cât mai bine adaptate realității economice și cadrului în care se desfășoară. Mai mult decât atât, să nu uităm că evaziunea fiscală nu este doar problema firmelor ci, într-o anumită măsură, aceasta reflectă și problemele administrative și structurale ale statului.
În această perioadă, noul Cod Fiscal este în dezbatere parlamentară. În această privință, consider că nu trebuie să ne preocupe doar scăderea taxelor, ci și maniera și sustenabilitatea prin care se face relaxarea fiscală de care economia are nevoie. De aceea, trebuie să analizăm Codul Fiscal cu atenție și responsabilitate, tocmai pentru a nu pune în pericol stabilitatea macroeconomică și beneficiile acesteia.
Doamnelor și domnilor,
Reconstruirea încrederii se bazează și pe crearea unui cadru în care să poată fi valorificate oportunitățile de care dispun anumite sectoare, cum ar fi agricultura sau sectorul energetic. Dezvoltarea agriculturii necesită însă industrializare și capitalizare. Creșterea investițiilor în infrastructura agricolă și adoptarea de măsuri care să încurajeze activitatea micilor fermieri sunt elemente esențiale, așa cum se arată și în cadrul Cărții Albe elaborate de dumneavoastră. Nu este însă suficient să știm că avem un potenţial agricol imens, ci trebuie să valorificăm în mod real acest avantaj, nu doar conjunctural, ci ca o sursă constantă de creștere economică.
Energia trebuie să devină un vector constant al competitivității noastre economice. România are nevoie de o strategie energetică articulată. Apoi, prin investiții susținute și printr-un mediu competitiv, România are potențialul de a deveni un actor regional important.
În foarte multe domenii, mediul de afaceri invocă nevoia de capital investițional. Însă nu neapărat banii sunt problema, ci mai degrabă calitatea politicilor prin care urmărim atragerea lor, fie că ne referim la investițiile străine, fie la atragerea de fonduri europene. La acest din urmă capitol România, din păcate, are numeroase carențe administrative, care țin rata de absorbție a fondurilor europene, în prezent, la doar 54%. Aceasta este, firește, sursă majoră de nonperformanță, ca să nu spun chiar contraperformanță.
Dezvoltarea pieței de capital și a sistemului financiar, în general, constituie altă direcție strategică. O piață de capital mai dinamică ne va ajuta să mobilizăm resurse investiționale pentru susținerea întreprinzătorilor autohtoni și să asigurăm accesul eficient și facil al investitorilor străini la piața locală. IMM-urile, firmele mici și startup-urile necesită o atenție aparte. Micii întreprinzători au nevoie de un sistem financiar ușor accesibil, stabil, și care să le ofere diverse alternative de finanțare. Este important să creăm un cadru care să vină în sprijinul dezvoltării lor.
Doamnelor și domnilor,
Spuneam, la începutul intervenției mele, că încrederea este esențială în relația dintre stat și cetățean. Ea reprezintă baza acestei relații. Însă, pentru a începe să construim, avem nevoie de un stat care să fie în slujba cetățeanului, nu deasupra sau împotriva lui. Avem nevoie de un stat care să reprezinte punctul de sprijin al mediului de afaceri și nu invers. Multe dintre companiile pe care le reprezentați constituie povești de succes, exemple care demonstrează că perseverența, eficiența și ambiția pot produce valoare. Vă felicit, așadar, pentru performanțele de până acum! Îmi exprim, totodată, speranța că viitorul va fi unul și mai prosper! Vă mulțumesc!


Bine ați venit la Cotroceni! Sunt impresionat! Faptul că ați venit într-un număr așa de mare și sunteți așa de bucuroși și entuziaști arată că, într-adevăr, astăzi este Ziua Copiilor. Bine ați venit! Este pentru prima oară când invit atâția copii și părinți în această frumoasă Sală a Unirii din Cotroceni. Este o ocazie foarte frumoasă și arată că, oricât de solemnă ar fi o sală, dacă este plină de copii radiază de bucurie. 
Îi felicit pe cei de la «Salvați Copiii» care fac lucruri extraordinare, printre care faptul că v-au adus aici. Felicitări pentru «Salvați Copiii»! În afară de faptul că este 1 iunie și este ziua voastră, a copiilor, avem și un eveniment special astăzi: Romfilatelia s-a declarat deschisă unei colaborări frumoase și astăzi vom lansa împreună o ediție filatelică. Mulțumesc doamnei director pentru acest lucru!
Ați venit să sărbătorim împreună și nu o să țin un discurs foarte lung. La mulți ani tuturor!


Bună ziua şi bine v-am găsit! Mulţumesc pentru primirea deosebit de frumoasă şi călduroasă pe care mi-aţi făcut-o astăzi aici, în Blaj. Sunt impresionat! Mulţumesc! 
Stimați reprezentanți și angajați ai companiei Bosch,Domnule Președinte al Consiliului Județean Alba,Domnule Primar al Municipiului Blaj,Dragi studenți,Doamnelor, domnilor şi copiilor,
Îmi face mare plăcere să particip astăzi la evenimentul dumneavoastră, un eveniment dedicat inovației, tehnologiei performante și ideilor creative. Vă mulțumesc, așadar, pentru invitația pe care mi-ați adresat-o!
Consider că este atât momentul, cât și locul potrivit în care să reafirm importanța inovării pentru progresul unei companii, al unei regiuni și, bineînțeles, pentru progresul întregii economii. Cei care investesc constant în cercetare și dezvoltare vor fi, fără îndoială, mult mai productivi, mult mai puternici. Inovația este esența dezvoltării, și nu doar pentru firmele din domeniul tehnologic. Compania Bosch, fabrica Bosch de la Blaj, constituie, în acest sens, exemple dintre cele mai bune.
Doresc să salut decizia companiei Bosch de a investi în economia românească. De exemplu, investiția realizată aici, la Blaj, a făcut ca Bosch să devină unul dintre cei mai importanți angajatori din regiune, prin cele peste 1200 de locuri de muncă productive și, sperăm, cât mai bine plătite. 
Există, firește, beneficii majore obținute de ambele părți. Dincolo de o politică a ajutorului de stat, ceea ce contează în ultimă instanță sunt oportunitățile de afaceri pe care România le oferă investitorilor străini. Investițiile străine înseamnă, printre altele, avantajul transferului de tehnologie și know-how, avantaj esențial pentru construirea unei economii competitive. 
Doamnelor și domnilor,
În această etapă de consolidare postcriză, România are nevoie de un nou model de dezvoltare economică, bazat pe competitivitate și inovare, pe creștere economică inteligentă. În acest sens, tema zilei de astăzi – inovația – se înscrie perfect în exigențele unei noi viziuni economice. Inovația înseamnă dezvoltare. Inovația înseamnă prosperitate. Fără îndoială, atragerea de investiții străine este o prioritate majoră pentru România. În egală măsură, însă, trebuie să ne concentrăm și asupra susținerii capitalului românesc și a investițiilor autohtone, care astăzi sunt, din păcate, în mare suferință.
Inovația nu apare oriunde și nici oricum, ci cu precădere acolo unde există liberă inițiativă și economie de piață. Garantarea proprietății, libertatea contractuală, ușurința de a iniția o afacere, libera concurență sunt elemente esențiale în ecuația inovării. Trebuie să promovăm și să protejăm aceste instituții ale economiei de piață pentru beneficiul nostru, al tuturor. Totodată, îmbunătățirea climatului investițional prin creșterea transparenței, a stabilității și predictibilității fiscale și legislative trebuie să reprezinte, pentru noi, o preocupare permanentă. 
Doamnelor și domnilor,
Să nu ne bazăm, însă, doar pe contribuția investitorilor străini în materie de cercetare, dezvoltare și inovare! Noi, în primul rând, avem datoria de a susține acest domeniu. Este esențială, pentru România, creșterea cheltuielilor alocate cercetării și dezvoltării. De fapt, este esențial să avem o strategie a Guvernului în acest sens. De asemenea, este vital ca România să își intensifice eforturile pentru îmbunătățirea competitivității economice. Aderarea la zona euro poate fi un veritabil imbold în favoarea dezvoltării. Stimularea dezvoltării tehnologice poate deveni un ingredient esențial al competitivității.
Susțin pe deplin colaborarea dintre mediul de afaceri și cel academic. Tocmai de aceea, mă bucur să văd că avem astăzi, alături de noi, și mulți studenți. Tehnologia se află în strânsă legătură cu educația și calitatea forței de muncă. Este important să fim cât mai productivi, însă productivitatea nu este doar apanajul tehnologiei, ci mai ales al cunoașterii și abilităților unui tip special de capital – capitalul uman. În acest sens, apreciez implicarea dumneavoastră în instruirea elevilor de la liceele din zonă, prin colaborarea cu instituțiile de învățământ în vederea oferirii de calificări în domeniul tehnic. 
Salut eforturile Bosch și vă felicit pe toți, angajatori și angajați, pentru realizările de până acum. Vă felicit, totodată, şi pentru organizarea acestui eveniment, care este și un foarte util exercițiu de educație economică și antreprenorială, de calitate a lucrului bine făcut. Vă mulțumesc!


Domnule Prim-ministru,Domnule ministru al Apărării Naţionale,Domnule Şef al Statului Major General,
Doamnelor şi domnilor ofiţeri, subofiţeri, soldaţi gradaţi voluntari şi personal civil contractual ai Regimentului 30 Gardă „Mihai Viteazul”,Stimaţi invitaţi, 
Aniversarea Zilei Regimentului 30 Gardă „Mihai Viteazul” reprezintă un moment de bucurie pentru dumneavoastră, dar şi un eveniment cu semnificaţie. 
În urmă cu 155 de ani, la 1 iulie 1860, domnitorul Alexandru Ioan Cuza semna „actul de naştere” al Batalionului 1 Tiraliori. Astfel a început istoria unităţilor de gardă, o istorie cu pagini de glorie, curaj şi jertfe de sânge pe câmpurile de luptă. 
Militarii Regimentului 30 Gardă „Mihai Viteazul” continuă tradiţia şi istoria glorioasă scrisă de înaintaşi. Pentru cei mai buni dintre militarii Armatei României este o onoare să servească sub Drapelul de luptă al Regimentului 30 Gardă „Mihai Viteazul". De la soldat la ofiţer, toţi sunt adevăraţi profesionişti, mândri de faptul că sunt parte a Gărzii de Onoare. Astăzi, puternicul spirit de corp, seriozitatea, tradiţia şi camaraderia fac din Regimentul 30 Gardă „Mihai Viteazul” o unitate emblematică a Armatei României, gata oricând să îndeplinească misiunile primite.
Doamnelor şi domnilor,
Ca recunoaştere a eforturilor pe care le depuneţi zi de zi și în semn de apreciere, am dat curs propunerii ministrului Apărării pentru decorarea Drapelului de luptă al unităţii dumneavoastră cu Ordinul „Virtutea Militară” în grad de Ofiţer, cu însemn pentru militari, de pace. Strategia Națională de Apărare, recent adoptată, vorbește despre o Românie puternică în Europa și în lume, care știe să-și promoveze și respecte valorile și simbolurile naționale. Voi reprezentați România puternică. Prin tot ceea ce faceți sunteți un exemplu pentru cei care vă vor urma. Am toată convingerea că vă veți face întotdeauna datoria cu profesionalism, sub deviza înscrisă pe Drapelul de luptă - „ONOARE ŞI PATRIE”. Cu prilejul sărbătoririi a 155 de ani de istorie, vă adresez cele mai sincere felicitări şi vă urez mult succes în toate activităţile. La mulţi ani!


Domnule Secretar General al NATO, Domnule Prim-ministru,Domnule Ministru,Onorată asistență,
Mă bucur foarte mult că vizităm împreună sediul viitoarei structuri de comandă a NATO, prima prezență concretă a Alianței pe teritoriul României. Acesta este rezultatul deciziilor luate de către șefii de stat și de guvern din statele membre NATO în septembrie anul trecut, pentru întărirea securității statelor aliate aflate pe flancul estic al NATO. Această structură de comandament urmează să fie activată oficial în cursul lunii septembrie, după finalizarea procedurilor specifice ale NATO. Alianța își respectă astfel promisiunile și își demonstrează determinarea și capacitatea de a răspunde provocărilor și instabilității generate de acțiunile Rusiei în Ucraina. Prin fondurile alocate de NATO și personalul militar selectat din diferite state aliate pentru a lucra aici, această structură de comandă este o dovadă a solidarității și a sprijinului NATO pentru securitatea României. Mulțumesc încă o dată statelor aliate care au desemnat militari în cadrul acestei structuri. Sunt convins că se vor bucura de ospitalitatea României, iar prezența lor va fi un bun prilej pentru Alianță de a cunoaște în profunzime contextul de securitate în care ne aflăm. 
Această structură de comandă nu este singurul pas făcut de NATO pentru întărirea securității României. Doresc să menționez în acest sens și activitățile de monitorizare a spațiului aerian, creșterea numărului de vizite și exerciții ale navelor aliate în Marea Neagră și pe teritoriul României, precum și consolidarea planificării apărării României și a întregului flanc estic. La toate acestea se adaugă cooperarea bilaterală cu SUA, manifestată prin prezența militară americană de la Mihail Kogălniceanu, prin facilitatea de apărare antirachetă de la Deveselu, care va deveni parte a sistemului NATO, precum și recent anunțata decizie a SUA de amplasare a unor echipamente militare în România. Subliniez faptul că toate aceste măsuri au un caracter de descurajare și apărare, de consolidare a securității României și a Alianței în ansamblul său. 
România și-a adus propria contribuţie la măsurile de adaptare și sporire a securității Alianței. Acesta este un angajament pe care l-am afirmat și în sensul căruia vom acționa permanent: acela de a fi un partener serios și credibil, care contribuie la efortul colectiv de apărare și este la rândul său un furnizor de securitate și stabilitate. Atât acordul privind creșterea bugetului apărării la 2% din PIB până în 2017, cât și viziunea și direcțiile de acțiune definite în recent adoptata Strategie Națională de Apărare reflectă clar acest angajament. România a contribuit la finanțarea acestei structuri de comandă a NATO, iar cea mai mare parte a personalului este român. De asemenea, am mărit de peste trei ori numărul exercițiilor necesare pregătirii forțelor, România fiind recent gazda exercițiului de pregătire a dislocării Forței de Răspuns a NATO. Am pus la dispoziția Alianței un comandament de nivel de divizie, care va sprijini derularea unor eventuale misiuni în zona sudică a flancului estic aliat. Acesta va atinge capacitatea operațională inițială în primăvara anului viitor. 
Îmi exprim speranța că viitoarea reuniune la nivel înalt din Polonia, din Varșovia, din vara anului viitor, va marca noi progrese în ceea ce privește adaptarea strategică a NATO la noile provocări și amenințări pe termen lung. Ca parte a acestui proces, România își va intensifica eforturile de cooperare cu aliații săi pentru a crește securitatea și predictibilitatea la Marea Neagră. Trebuie să ținem cont de amplificarea capacităților militare din zonă și de faptul că Marea Neagră se află la confluența factorilor de risc provenind atât din est, cât și din sud. 
România va continua să sprijine dezvoltarea parteneriatelor NATO cu statele din vecinătatea noastră. Vom pleda, totodată, pentru consolidarea relației transatlantice și a cooperării dintre NATO și Uniunea Europeană, elemente esențiale pentru menținerea unei zone sigure și stabile. Bradul pe care l-am plantat împreună este, într-adevăr, un simbol al trăiniciei și rezistenței în fața circumstanțelor și dificultăților, un simbol al angajamentului solid al României în cadrul NATO și al NATO față de securitatea României. Vă mulțumesc!


Mister Chargé d'Affaires Dean Thompson,Madam,Domnule preşedinte Constantinescu,Domnule prim-ministru Gabriel Oprea,Domnule preşedinte al Camerei Deputaţilor Valeriu Zgonea,Doamnelor şi domnilor miniştri, Excelenţele voastre, doamnelor şi domnilor ambasadori, Doamnelor și domnilor parlamentari,Stimați invitați,
Sărbătorim 239 de ani de la Declarația de Independență a Statelor Unite. Este o bucurie să mă aflu aici, împreună cu dumneavoastră, cu această ocazie. Dați-mi voie, în numele României și al concetățenilor mei, să transmit reprezentanților Statelor Unite ale Americii și poporului american urările noastre cele mai calde și felicitări pentru Ziua Națională. 
Există în istoria omenirii documente care i-au marcat evoluția. Există declarații care au făcut mai mult decât să consfințească stări de fapt, care au modelat viitorul prin forța cuvintelor, care au mișcat națiuni și au inspirat generații întregi. Declarația de Independență a Statelor Unite este un asemenea document, un reper peste secole pentru toți cei care credem cu tărie că oamenii au fost născuți egali, cu drepturi inalienabile, precum dreptul la viață, la libertate și la a-și căuta propria fericire. O națiune clădită pe aceste convingeri este o națiune care își face o misiune din apărarea libertăților și a democrației. Primiți încă o dată respectul și aprecierea noastră pentru contribuția pe care națiunea americană o are în lume în promovarea acestor principii. 
Doamnelor și domnilor,
Ne aflăm astăzi într-un context internațional complicat. Foarte aproape de noi, norme de drept internațional au fost încălcate, drepturi și libertăți fundamentale au fost puse în pericol și noi amenințări de securitate și-au făcut loc. Avem nevoie mai mult decât oricând să fim solidari și uniți în apărarea valorilor pe care le împărtășim. Domnia legii şi statul de drept, separarea puterilor, garantarea drepturilor și libertăților fundamentale, corecta reprezentare a intereselor cetăţenilor de către oamenii politici reprezintă adevăraţi piloni ai naţiunilor cu democraţii puternice. Pentru promovarea acestor principii niciun efort nu este prea mare.
Strategia Națională de Apărare, recent adoptată, asumă printre interesele naționale de securitate ale României apărarea și consolidarea democraţiei constituționale şi a statului de drept. Mai mult decât oricând, este necesară şi încurajarea participării civice în viaţa publică. O societate civilă activă şi implicată este una dintre cele mai bune garanţii pentru o viaţă democratică sănătoasă. În acest sens, Statele Unite reprezintă un exemplu de reuşită la care ne raportăm cu toată convingerea.
Doamnelor și domnilor,
Parteneriatul Strategic cu Statele Unite ale Americii, alături de apartenenţa la NATO şi statutul de membru al Uniunii Europene, constituie un reper fundamental al politicii noastre externe şi de securitate. Parteneriatul Strategic s-a consolidat treptat şi reprezintă rezultatul unei colaborări bilaterale fructuoase, care împlinește 135 de ani în 2015. Relația deosebită care există între România și SUA are o importanță strategică pentru stabilitatea regiunii noastre, mai ales în contextul evoluțiilor îngrijorătoare din vecinătatea estică. 
Folosesc acest prilej pentru a exprima mulţumirile noastre pentru angajamentul ferm şi durabil al SUA pentru securitatea României. România va continua să fie același partener de încredere al Statelor Unite în misiunile internaționale, inclusiv în cele care se desfășoară sub egida NATO, dar nu numai. Chiar dacă dimensiunea de securitate constituie componenta cea mai vizibilă a Parteneriatului Strategic, cred cu tărie că relațiile dintre cele două state trebuie să se diversifice la nivelul tuturor domeniilor de colaborare. De altfel, intensificarea colaborării cu SUA și amplificarea dialogului politic reprezintă un deziderat ferm, care se bucură de sprijinul societății și al întregii clase politice românești. 
Închei cu convingerea fermă că 2015 va reprezenta un an de reper pentru relațiile dintre România și SUA, în care vom valorifica împreună toate oportunitățile. Having this in mind, please allow me to close my speech with a quote dear to me, from Martin Luther King: “The time is always right to do what is right”. Happy 4th of July!


Domnule Președinte al Republicii Moldova,Domnule Rector,Domnule ministru,Onorați profesori,Dragi studenți,Stimați invitați,
Mă simt deosebit de onorat că mă aflu astăzi alături de dumneavoastră și vă mulțumesc pentru invitație și pentru primirea călduroasă. Am ținut să fiu cu dumneavoastră astăzi, la Suceava, pentru a împărtăși împreună bucuria și emoția acestui eveniment cu totul special. Acordarea titlului de Doctor Honoris Causa omologului meu, domnul Președinte Nicolae Timofti, de către Universitatea «Ștefan cel Mare» reprezintă un moment deosebit pentru mediul academic, dar și pentru relația dintre cele două state de limbă română. Salut, așadar, decizia Senatului Universității și le mulțumesc inițiatorilor. Acest cadru festiv îmi oferă posibilitatea să vorbesc despre câteva lucruri importante: despre tradiție, despre profesionalism și demnitate ca valori umane întruchipate de un lider politic autentic și despre viitor.
Moldova, cea din stânga și din dreapta Prutului, reprezintă un loc care păstrează aproape la tot pasul numele și faptele celei mai importante figuri medievale românești, domnitorul Ștefan cel Mare, iar Suceava poartă, în timp și spațiu, o încărcătură istorică extrem de valoroasă. Prin faptele sale, Ștefan cel Mare a contribuit enorm la formarea identității și solidarității unui neam. Având un simbol comun în acest remarcabil personaj istoric, țările noastre nu vor putea uita niciodată că sunt legate prin cultură, limbă și sunt parte ale aceleiași istorii, factori care contribuie decisiv la consolidarea legăturilor dintre statele noastre. 
Când am fost în februarie la Chișinău, am ținut în mod special să onorez memoria lui Ștefan cel Mare la statuia din centrul orașului, iar astăzi, la câteva luni distanță, în universitatea care îi poartă numele, de pe celălalt mal al Prutului, particip la acest eveniment care ne demonstrează încă o dată reperele istorice importante pe care le împărtăşim şi pe care am credinţa că vom continua să le cultivăm. 
Prezența în această universitate îmi oferă, totodată, ocazia să remarc relația îndelungată în ceea ce privește schimbul de studenți între cele două țări şi cooperarea extrem de strânsă la nivel preuniversitar, universitar şi ştiinţific. Aceasta este o consecință a faptului că împărtășim aceeași viziune cu privire la educarea și formarea tinerei generații, ca zonă de importanţă strategică, pentru a putea asigura progresul și stabilitatea țărilor noastre. În plus, această experiență arată că relația României cu Republica Moldova este un episod unic la nivel european, iar efortul nostru nu a fost în zadar. Vreau să vă asigur că România va continua să investească în pregătirea tinerilor din Republica Moldova, având credința că, astfel, contribuie implicit la dezvoltarea și integrarea în familia europeană de valori a țării dumneavoastră, domnule Președinte. România alocă deja anual 5.000 de burse de studiu pentru studenții din Republica Moldova și peste jumătate din copiii preşcolari din această țară beneficiază de programul finanțat de România pentru renovarea şi dotarea grădiniţelor. Universitățile din țările noastre cooperează în cadrul unor numeroase programe bilaterale, dar și europene, prin schimb de studenți și profesori. 
Doamnelor și domnilor,
Acordarea titlului de Doctor Honoris Causa domnului Președinte Nicolae Timofti recunoaște și înnobilează meritele sale profesionale și politice. Cariera profesională a domnului Timofti este impresionantă. Sistemul judecătoresc actual al Republicii Moldova poartă amprenta distinsului lider, prin promovarea reformei de drept. Priceperea și corectitudinea de care a dat mereu dovadă, puterea exemplului personal și simțul datoriei au jucat un rol esențial în afirmarea sa pe scena publică, iar încrederea pe care a reușit să o câștige din partea propriilor cetățeni este confirmarea virtuozității sale. Determinarea și curajul domnului Timofti de a conduce țara pe calea integrării europene reprezintă cu certitudine un model pentru alte state din regiune. Domnia sa s-a implicat cu toată forța pentru fructificarea din plin a statutului de membru al Parteneriatului Estic și pentru împlinirea destinului european al țării sale. Eforturile distinsului lider de a construi un stat liber, democratic și consolidat reprezintă cu siguranță o alegere pe care atât România, cât și Uniunea Europeană o susțin cu fermitate. Vă mulțumesc personal pentru dedicația și meritele personale în susținerea parcursului european al țării dumneavoastră, singurul care poate garanta tinerilor din Republica Moldova un viitor așa cum merită – un viitor al stabilității, prosperității, democrației și al valorilor europene.
Folosesc acest prilej pentru a reafirma sprijinul pentru aspirațiile europene ale Republicii Moldova. România va fi mereu de partea dumneavoastră, domnule Președinte. Cred cu tărie că Republica Moldova își poate împlini destinul doar în Uniunea Europeană. Vom fi alături de cetățenii Republicii Moldova oricât de mult efort va trebui să depunem și oricât va dura. Sunt, totodată, convins că oamenii de pe cele două maluri ale Prutului se vor regăsi într-o bună zi nu doar în Uniune, ci și în comuniune.
Republica Moldova trebuie ca în viitor să facă eforturi susținute pentru a împlini procesul de reformare a statului. Consolidarea statalității înseamnă în primul rând asumarea în practică a valorilor și principiilor europene fără de care nu poate exista integrare deplină. Combaterea corupției, stabilitatea economică și întărirea instituțiilor reprezintă singura cale de succes. O spun din nou: Moldova are o mare șansă pe care noi n-am avut-o la momentul aderării. Această șansă se numește România, membru cu drepturi depline al Uniunii Europene, astăzi cel mai redutabil susținător al Republicii Moldova în procesul de integrare. Profit de această ocazie pentru a saluta rezultatul alegerilor locale din Republica Moldova. Faptul că partidele proeuropene au reușit să câștige orașe importante, inclusiv Capitala, demonstrează dorința cetățenilor de a îmbrățișa și de a-și însuși valorile europene și hotărârea pentru susținerea parcursului european. Sperăm cu toții că această opțiune manifestată la alegerile locale se va concretiza foarte curând în constituirea unui guvern de coaliție, cu o clară orientare proeuropeană, decis să continue reformele începute în Republica Moldova.
În final, permiteți-mi, domnule Președinte, să vă felicit încă o dată și să-mi exprim întreaga recunoștință pentru tot ce faceți. Așa cum am afirmat în nenumărate rânduri, port față de domnul președintele Timofti, un om deosebit de dedicat țării lui, un respect profund. Domnia sa este un câștig real pentru Republica Moldova și pentru cetățenii ei, pentru relațiile dintre țările noastre, dar și pentru Uniunea Europeană. Vă doresc mult succes, sănătate și putere de muncă! Vă mulțumesc!


Excelența Voastră domnule Iusuf Muurat, Înaltpreasfinția Voastră Ioan Robu, Preasfinția Voastră Ieronim Sinaitul, Excelențele Voastre doamnelor și domnilor ambasadori şi reprezentanţi diplomatici,Domnule Preşedinte al Uniunii Democrate a Tătarilor Turco-Musulmani din România,Domnule Preşedinte al Uniunii Democrate Turce din România,Domnule deputat al Uniunii Democrate Turce din România, Domnule deputat al Uniunii Democratice a Tătarilor Turco-Musulmani din România,Doamnă ministru,Doamnelor și domnilor,
Vă mulțumesc pentru invitația de a fi împreună cu dumneavoastră la acest moment. Privesc participarea la Cina de Iftar ca un gest normal și necesar, prin care statul român își manifestă respectul pentru comunitatea dumneavoastră și pentru cultul musulman. Personal, mă bucur de oportunitatea de a mă întâlni cu reprezentanții unei comunități ce aduce, împreună cu celelalte minorități din România, o importantă valoare adăugată dezvoltării umane și progresului colectivităților. 
Dobrogea ca regiune și România ca țară vă sunt dumneavoastră «acasă». Comunitatea musulmană se bucură, și nu doar prin declarații, ci prin fapte concrete, de toate drepturile prevăzute de Constituție și de sprijinul statului. Relația dumneavoastră cu ceilalți cetățeni ai României, indiferent de limba lor maternă ori de felul cum se roagă este – mă bucur să citez aici o declarație a muftiului cultului musulman din România - una de frățietate și corectitudine. 
Cetățenii comunității musulmane din România împart cu națiunea din care fac parte preocupări și aspirații comune, printre care proiectul european și angajamentul nord-atlantic. Proiectele naționale sunt indisolubil legate de rezultatele aplicării în politică, în mod concret, a respectului pentru valorile și drepturile umane fundamentale, pentru principiile statului de drept. 
În această ecuație, diversitatea culturală, minoritățile etnice și religioase ale României își găsesc un rol propriu, prin fundamentele morale ale existenței lor sociale, prin punțile pe care pot să le creeze între oameni, comunități și țări. A valoriza identitățile locale, culturale ori religioase într-un proiect național amplu înseamnă o Românie puternică. O Românie puternică este țara care poate aduce fiecărui român - cetățean european – o viață cu mai multe oportunități și drepturi mai bine respectate de autorități. În această Românie este locul dumneavoastră, în acest proiect vă regăsiți cu majoritatea, cu celelalte minorități și culte.
La începutul lunii postului m-am adresat comunității dumneavoastră cu urarea de a primi în această perioadă binecuvântarea lui Dumnezeu și de a regăsi în Ramazan forța credinței, căldura familiei, puterea iertării și sentimentul solidarității cu cei din jur. 
Vreau să închei alocuțiunea de astăzi prin a repeta: valorile și tradiția dumneavoastră sunt o contribuție de neînlocuit la bogăţia etnică şi religioasă a României, precum şi la clădirea unei societăți a înţelegerii, toleranţei, dialogului şi păcii.


Stimate domnule ambasador,Stimaţi invitaţi,Dragi români,
Bine v-am găsit! Vă mulţumesc pentru primire și sunt onorat să mă aflu aici. În aceste prime luni de mandat am ţinut să mă întâlnesc cu reprezentanţi ai comunităţilor românești din Europa. Și de fiecare dată încerc aceeași emoţie și bucurie. Am dorit să fiu alături de voi, ca și de ceilalţi concetăţeni ai noștri din diferite părţi ale continentului, pentru a vă cunoaște și a vă adresa câteva gânduri. Vă mulţumesc pentru cine sunteţi, ambasadorii ai noștri în Spania, vă mulţumesc că ne reprezentaţi cu onoare și sunteţi un exemplu de patriotism. Printre voi mă simt acasă. Vă rog să primiţi aprecierea și respectul meu pentru ceea ce faceţi: investiţi în România prin banii trimiși, îi inspiraţi pe cei din ţară să își dorească mai mult și să aibă încredere. Și, în același timp, contribuiţi la dezvoltarea comunităţilor în care trăiţi aici, în Spania.
Această întâlnire are loc pentru că dumneavoastră aţi făcut-o posibilă. Momentul 16 noiembrie este acum un pic mai îndepărtat în timp. Pentru mine însă, ca angajament și determinare, nu s-a schimbat nimic. Urmăresc aceleași principii, iar promisiunile pe care le-am făcut atunci continuă să fie reperul meu permanent. Au trecut, iată, mai bine de șase luni și vreau să fiu foarte onest despre acest început de mandat. Sunt lucruri care s-au mișcat și schimbat în politica românească. Sunt proiecte pe care le-am dus la bun sfârșit, cum este Strategia Naţională de Apărare, pentru că ne-am așezat la masa dialogului, pentru că am pus obiectivele comune pentru România înaintea certurilor politice. Sunt alte proiecte care merg mai greu, pentru că rezistenţa la schimbare este încă foarte mare. Dar drumul pe care am pornit este cel promis: al unei politici făcute altfel, cu mai multă integritate și decenţă, cu respect pentru lege și pentru oameni, cu dialog, dar și cu fermitate în apărarea unor principii.
Dragii mei,
Avem o nouă Strategie Naţională de Apărare. O amintesc aici pentru că am ţinut în cuprinsul ei să fac o declaraţie fermă, care pe unii sau chiar pe mulţi i-a surprins. Am spus că o Românie puternică este aceea care poate asigura securitatea cetăţenilor săi și îi poate proteja, prin mijloace diplomatice și juridice, oriunde s-ar afla ei. În toate discuţiile pe care le am cu omologii mei, respectarea și garantarea drepturilor românilor în ţările în care trăiesc și muncesc se află printre subiectele cele mai importante. De asemenea, cred că autorităţile române trebuie să aibă mereu în vedere o relaţie mai bună și mai strânsă cu cetăţenii, servicii consulare mai eficiente și adaptate realităţilor, o organizare care să răspundă cerinţelor și o comunicare pe măsură. Am toate aceste lucruri în atenţie. 
Tot în Strategia Naţională de Apărare am afirmat că o Românie puternică își promovează identitatea, știe să apere și valorifice acele lucruri, acele simboluri care ne definesc în lume ca naţiune, oriunde ne-am afla. Voi faceţi acest lucru aici, în Spania, prin promovarea limbii și culturii române, prin rolul pe care îl aveţi în societate. Voi faceţi România puternică. 
Trebuie să vă spun că la nivelul Administraţiei Prezidenţiale am început să gândim o viziune coerentă pentru diaspora. Am pornit de la a înţelege starea de fapt, problemele și preocupările românilor din străinătate. Am iniţiat un dialog cu toţi reprezentanţii instituţiilor cu atribuţii, cu toţi cei care au și trebuie să aibă un cuvânt de spus. Vă rog să priviţi prezenţa mea aici în același context.
Dragii mei,
Daţi-mi voie să închei prin a vă îndemna să fiţi solidari și uniţi, să fiţi lideri în comunităţile voastre, să fiţi conștienţi de forţa pe care o aveţi. Știu că sunteţi cu sufletul acasă. Iar cel mai bun răspuns din partea noastră, a celor din ţară, este să construim acea Românie în care să vă doriţi să vă întoarceţi. Vă mulţumesc încă o dată!


Stimate domnule Guvernator,Stimată conducere a Băncii Naționale a României,Stimați reprezentanți ai mediului academic, financiar-bancar și de afaceri,Onorați invitați,Doamnelor și domnilor,
Îmi face o deosebită plăcere să fiu astăzi aici, la Banca Națională a României, un loc atât de încărcat de istorie, care ne dezvăluie atât de multe despre parcursul economic al României. 
Domnule Guvernator, vă mulțumesc pentru invitația de a participa la acest eveniment!
Mă bucur că am avut ocazia să vizitez muzeul, iar apoi tezaurul de la Banca Națională a României! Orice asemenea vizită face evident faptul că aurul rămâne, totuși, cea mai sclipitoare eră în istoria monetară a omenirii. De-a lungul timpului, sistemele monetare s-au modificat profund, iar maniera în care sunt ele astăzi administrate, în paradigma «reguli versus discreționarism», a devenit tot mai importantă. În România postcomunistă, Banca Națională a etalat consecvență cu importanța rolului său, rol însușit sistematic, cu responsabilitate.
Doamnelor și domnilor, 
Anul 2015 are o semnificație specială, întrucât marchează o dublă aniversare. Pe de-o parte, în 2015 se împlinesc 150 de ani de la nașterea primului rege al României Mari. Regele Ferdinand I a fost un lider integrator, un simbol al unificării, dar și al dezvoltării și consolidării statului modern. 
Salut faptul că această aniversare este marcată aici, la Banca Națională a României, printr-o emisiune numismatică specială. Pe de altă parte, tot anul acesta aniversăm și 135 de ani de la înființarea Băncii Naționale a României. Trecerea anilor aduce cu sine înțelepciune și stabilitate, nu doar pentru oameni, ci și pentru instituții. «La mulți ani!» BNR și felicitări tuturor celor care, zi de zi, își desfășoară activitatea aici! 
România a beneficiat, cu precădere în ultima perioadă, de un sistem bancar stabil, solid, iar acesta este, în primul rând, meritul Băncii Naționale a României. În ciuda unei tranziții sinuoase, chiar împovărătoare prin dezechilibre și ajustări, BNR a rămas, în conștiința societății românești, un pilon de stabilitate și echilibru. Actualmente, România are în față un nou context economic, cu toate provocările unui orizont post-tranziție, post-aderare europeană și post-criză. Sunt convins că Banca Națională va rămâne, în continuare, același factor esențial în parcursul de modernizare a României.
Ca țară membră a Uniunii Europene, ca parte a proiectului european, România trebuie să se pregătească, atent și consecvent, și pentru integrarea monetară. Euro este proiectul politic, economic și instituțional la care România poate și trebuie să aspire. Ferestrele de oportunitate există pentru a fi valorificate. În acest sens, obiectivul de aderare la zona euro este pentru România, în egală măsură, o ancoră pentru disciplină economică, pentru predictibilitate și stabilitate.
Doamnelor și domnilor,
Dezvoltarea României trebuie să pornească de la exigențele elementare ale unui model economic de succes: responsabilitate și sustenabilitate. Istoria recentă arată că nu ne mai putem permite experimente economice sau politici publice cu jumătăți de măsură, mai ales când acestea atentează la aspirațiile noastre de libertate și prosperitate pe termen lung. 
Tocmai de aceea, devine imperativ să renunțăm la cel puțin câteva iluzii: în primul rând, iluzia că prosperitatea se poate construi pe deficite bugetare și datorie publică, rostogolită continuu, de la un an la altul; apoi, iluzia că politicile monetare și fiscale pot compensa absența reformelor reale; nu în cele din urmă, iluzia că odată ce prosperitatea a fost obținută, ea nu se va mai pierde, ceea ce este profund greșit. De aici și nevoia pentru o nouă abordare, una bazată pe responsabilitate și principii sănătoase. 
Aș putea invoca, drept exemplu, noul Cod fiscal, pe care chiar zilele acestea îl analizez, pentru a decide asupra oportunității promulgării sale. Nu știu cum s-a strecurat aprecierea că acest Cod fiscal ar revoluționa finanțele României, prin simpla reducere a unor impozite. Cred că n-ar trebui să ne preocupe doar scăderea taxelor, ci și maniera în care se face aceasta. O asemenea schimbare este utilă, însă fără să pună în pericol anumite beneficii, cum ar fi sustenabilitatea finanțelor publice, care a fost consolidată, cu eforturi serioase, în ultima perioadă. În plus, aflați totuși în prag de an electoral, trebuie să înțelegem distanța dintre tentația politică și realitatea economică.
Totodată, contextul actual, atât economic cât și geopolitic, impune abordări prudente, responsabile pentru starea finanțelor publice, și echilibre economice. Situația cu care se confruntă Grecia în acest moment este, fără îndoială, una cu adevărat dificilă. Însă, în ultima vreme, prea des și parcă prea nedrept, problemele economice ale Greciei au fost trecute în contul monedei comune, al Uniunii Europene chiar. Mai degrabă, în această etapă post-criză, Grecia ne-a dezvăluit un model economic susținut decenii de-a rândul prin deficite și datorie publică. Astfel de dezechilibre trebuie corectate profund iar economia ne arată că soluțiile politice miraculoase nu există. 
Doamnelor și domnilor,
Pentru ca economia noastră să devină cu adevărat competitivă, România are nevoie de îmbunătățirea calității instituționale a mediului de afaceri. Transparența, stabilitatea și predictibilitatea fiscală și legislativă sunt elemente importante pentru stimularea investițiilor și a antreprenoriatului. Birocrația și povara reglementărilor afectează funcționarea mediului de afaceri, iar fenomenul corupției poate submina subtil și sigur dezvoltarea economică. Nu este suficient ca progresul economic al României să aibă doar o alură cantitativă, statistică, prin rate înalte de creștere, care atunci când sunt obținute ușor se pot pierde la fel de ușor. Avem nevoie de o economie sănătoasă, care să prospere și în sens calitativ, prin productivitate și competitivitate, căci de aici va veni bunăstarea pe termen lung în viața de zi cu zi a românilor.
Ultimii ani au arătat că România a ieșit definitiv din paradigma inflaționistă. Putem spune că tranziția economică a fost încheiată, însă aceasta nu înseamnă că România a făcut saltul decisiv, definitiv și generalizat, la principiile economiei de piață. Economia pare construită, în continuare, în jurul bugetului de stat, ceea ce explică de ce românii așteaptă ca multe lucruri să vină, în continuare, de la stat sau prin intermediul statului. În același timp, sectorul public poate să participe tot mai mult, în calitate de actor competitiv, însă în cadrul regulilor economice de bază. Este nevoie ca întreprinderile de stat să își corecteze dezechilibrele, care trădează indisciplină financiară și management defectuos. Încă nu este târziu, în acest sens, să înțelegem necesitatea regândirii rolului statului, prin întărirea prezenței sale instituționale și restrângerea prezenței sale economice. Avem nevoie, în continuare, de consolidarea principiilor economiei de piață, de o democrație centrată pe interesele cetățeanului, nu ale politicianului, de un stat de drept care să arbitreze, nu care să joace în mod discreționar. Altfel nu vom putea spera la europenizarea României, la dezvoltarea unei clase de mijloc puternice, care este indicatorul autentic al dezvoltării economice.
Doamnelor și domnilor,
Cred că a venit vremea maturității, a schimbărilor de paradigmă și a reformelor duse până la capăt. România are astăzi nevoie, poate mai mult ca niciodată, de o nouă perspectivă, de un nou model de dezvoltare, unul durabil, construit pe bazele sănătoase ale competitivității și libertății economice. Totodată, trebuie să păstrăm și să protejăm progresele de până în prezent, căci acumulările prezentului oferă șansele performanțelor viitoare, cele pe care cu toții ni le dorim. Vă mulțumesc!


Mulţumesc domnule ambasador,Stimați invitați, Doamnelor și domnilor,
Mă bucur să fiu prezent aici, în mijlocul dumneavoastră. Mi-am propus încă de la preluarea mandatului de Președinte să întâlnesc cât mai mulți dintre românii care trăiesc dincolo de hotarele ţării, fie aceştia cetăţeni ai statelor în care s-au născut şi trăiesc, fie cetăţeni care au ales, din varii motive, să beneficieze de libertatea de mişcare în spaţiul european. Am ținut să vă întâlnesc pentru că vreau să cunosc direct de la dumneavoastră care sunt problemele cu care se confruntă românii din Serbia, pentru a căuta şi identifica soluții. 
Mă aflu din nou în regiunea Balcanilor în decurs de o lună. Prin prezența mea doresc să subliniez importanța pe care o acordă statul român acestei zone, comunităților de români care trăiesc aici, dar și determinarea noastră de a participa în mod activ la consolidarea stabilităţii şi cooperării în regiune. Unul dintre punctele principale pe care le-am avut astăzi pe agenda discuțiilor cu oficialitățile sârbe l-a constituit statutul minorității române din Serbia. Știu că s-au făcut în ultimii ani unele progrese, dar acestea trebuie continuate pentru a veni în întâmpinarea așteptărilor dumneavoastră. Am evidenţiat clar acest lucru în dialogul cu interlocutorii mei de astăzi, exprimându-mi încrederea că autorităţile sârbe vor întreprinde măsurile necesare în acest sens, măsuri care decurg, de altfel, din angajamentele asumate chiar de aceste autorităţi. 
Avem în vedere în demersurile noastre faptul că toţi cetăţenii sârbi care îşi asumă spiritualitatea românească şi legăturile culturale, religioase şi de limbă cu România, indiferent de regiunea din Serbia în care locuiesc sau de denumirea sub care sunt cunoscuţi, români sau vlahi, aparțin minorității române. Comunitatea dumneavoastră trebuie să se bucure de toate drepturile fundamentale prevăzute în documentele internaţionale. Fie că vorbim de reprezentare, acces la educaţie, serviciu religios sau presă în limba maternă, acestea sunt lucruri la care dumneavoastră trebuie să aveți acces. Subliniez, în acest context, și importanța pe care o acordăm identificării unor soluţii constructive pentru facilitarea accesului elevilor români din nord-estul Serbiei la cursurile de limba română.
Doamnelor şi domnilor,
Forţa dumneavoastră şi capacitatea de a vă păstra identitatea vine din solidaritate şi înțelegere. De aceea, mesajul meu pentru toţi românii din Serbia este acesta: fiţi uniţi. Este calea prin care românii, loiali statului în care trăiesc, se pot face auziţi ca o voce unitară şi puternică. În actualul context regional, solidaritatea a devenit o valoare extrem de preţioasă. Cred în nevoia de mai multă solidaritate la nivelul Uniunii Europene, pentru a avea o regiune sigură şi prosperă. România îşi manifestă această solidaritate inclusiv prin susţinerea parcursului european al Serbiei, proces care implică şi promovarea drepturilor omului şi protecţia minorităţilor. 
Doamnelor şi domnilor,
Dumneavoastră reprezentați un factor de coagulare a intereselor româno-sârbe. Păstrarea identității, a culturii și a tradițiilor românești îmbogățește întreaga societate sârbă. Este datoria noastră, a celor din România, să vă susținem în afirmarea propriei identități spirituale. Veți găsi în mine, întotdeauna, un partener și un sprijin. Vă mulțumesc!


Domnule viceprim-ministru,Domnilor miniştri,Domnule Președinte al Academiei Române,Domnule Președinte al Academiei de Științe ale Securității Naționale,Stimați membri ai Corpului Diplomatic, Doamnelor şi domnilor,
Vă mulțumesc pentru invitație! Îmi face plăcere să fiu alături de dumneavoastră. Sunteți cea mai tânără instituție de consacrare academică şi de cercetare ştiinţifică din domeniul ştiinţelor securităţii naţionale. 
Într-o lume fără graniţe, în care securitatea internă şi cea externă nu mai pot fi disociate, iar provocările sunt tot mai complexe, rolul și contribuția dumneavoastră devin esențiale. 
România are nevoie de instituții care să producă gândire strategică. Prin existența sa, Academia nu doar suplinește acest rol, ci face din țara noastră un actor în dezbaterea globală despre securitate. 
Am spus mereu că România nu dorește să fie doar un beneficiar de securitate, ci și un furnizor. Vin în fața dumneavoastră și vă spun de această dată că România nu trebuie să fie doar un furnizor de securitate, ci și de idei despre securitate, de viziune despre cum trebuie organizată securitatea în secolul XXI.
Știu că vă propuneți parteneriate cu think tank-uri și instituții similare din alte părți ale lumii. De aceea sunt convins că prin intermediul dumneavoastră cuvântul nostru, al României, se poate face auzit în lume.
Doamnelor și domnilor,
România a intrat într-o nouă etapă. Sunt lucruri care în aparenta agitație politică de zi cu zi pot fi ușor trecute cu vedere, dar care de fapt contează pe termen lung. 
Societatea românească începe să redescopere dialogul și echilibrul în locul conflictului. Spațiul politic începe să regăsească exercițiul dezbaterii, capacitatea de consens și voința de a lăsa de-o parte interese particulare pentru un interes mai mare, cel național. 

Așa a fost posibil ca astăzi să avem Strategia Națională de Apărare, după consultări cu toate instituțiile, cu partidele, cu mediul academic și societatea civilă și ea să fie aprobată de către Parlament. Este ceea ce am promis oamenilor. România nu mai are nevoie de spectacol steril și de zgomot de fond, ci de maturitate în decizii și de acord pe obiective mari și proiecte comune. Acesta este doar începutul.
Doamnelor și domnilor,
România a intrat într-o nouă etapă și în ceea ce privește politica sa de securitate, o etapă care întărește, consacră și extinde angajamente deja asumate, dar în același timp adaugă noi direcții de preocupare și acțiune. Odată cu aprobarea de către Parlament a Strategiei Naționale de Apărare a Țării, România și-a definit direcția și viitorul nu doar în raport cu partenerii externi, ci și cu propriii cetățeni. Astăzi nu privim securitatea națională ca pe o chestiune abstractă și îndepărtată, ci ca pe una cu impact asupra vieții de zi cu zi a fiecăruia dintre noi.
Am afirmat că Strategia este o declarație pe care România o face public, ca națiune și ca stat. De aceea, este important ca demersurile noastre în continuare să fie expresia concretă a acestei declarații. Fără acțiune constantă și coerentă, fără promisiuni onorate, fără management riguros și fără coordonare între instituții vom rămâne mereu la bune intenții și jumătăți de măsură. Știm cu toții aceste lucruri, le-am văzut mult timp.
A venit momentul să arătăm și din acest punct de vedere că se poate altfel. Și sunt convins că o vom face, mai ales când vine vorba de un domeniu atât de important și de România.
Din acest punct de vedere, personal văd câteva priorități până la finele acestui an, toate implicând dialog și parteneriat între diferite instituții.
În primul rând, Strategia Națională de Apărare va trebui urmată și dublată de un plan de aplicare la nivelul tuturor autorităților cu atribuții în domeniu și vizate de cadrul stabilit prin conținutul acesteia. Tot în aplicarea Strategiei va fi nevoie de un Ghid care să asigure o unitate de abordare și interpretare și să nu lase loc ambiguităților. 
În al doilea rând, va trebui să ne gândim la unificarea, corelarea și actualizarea legislației în domeniu. Acest rol revine partidelor și Parlamentului, dar ca Președinte sunt serios preocupat ca România să aibă un cadru normativ coerent, clar și adaptat realităților în materie de securitate națională. În secolul XXI România nu își mai poate permite să opereze decât cu rigoare, iar acest lucru începe de la definirea legislației. 
În fine, dar nu în ultimul rând, cred că este esențial ca angajamentul cu privire la creșterea bugetului pentru Apărare să fie respectat, indiferent de contextul politic sau de orice alte circumstanțe. Consolidarea parteneriatului strategic cu Statele Unite ale Americii, întărirea profilului României în NATO şi UE şi intensificarea cooperării regionale se numără printre obiectivele naţionale de securitate pe care Strategia le afirmă. 
România și-a asumat angajamentul de a furniza securitate în regiune, de a susţine procesele de stabilizare, reformă, democratizare şi integrare în zonă, de a promova o Europă sigură, liberă şi prosperă, nu doar în interiorul NATO și al Uniunii Europene, ci şi în vecinătatea acestora.
Trebuie să dovedim că, pe lângă apartenenţa noastră la NATO, avem și capabilităţile necesare pentru a participa la apărarea colectivă. Acordul pentru creșterea la 2% din PIB a bugetului pentru Apărare, semnat de toate partidele, a fost semnalul de responsabilitate pe care România l-a dat către partenerii săi. Respectarea lui va fi semnalul de seriozitate.
Doamnelor şi domnilor,
Academia de Ştiinţe ale Securităţii Naţionale, care reunește specialiști de prestigiu în domeniu, deține toate atributele pentru a avea o contribuţie semnificativă în atingerea obiectivelor Strategiei Naționale de Apărare. Cunoaşterea şi posibilitatea de anticipare sunt cheia oricărei construcții puternice. 
În încheiere, dați-mi voie să vă adresez câteva gânduri personale. Există un lucru care ne apropie pe toți cei de aici, dincolo de orice. Cu toții servim statul, servim România, servim cetățenii acestei țări. Iar valorile comune și interesele națiunii române sunt cele pe care trebuie să le avem mereu ca reper. Trebuie să vă spun că noi, oamenii politici, avem încredere în parteneriatul cu dumneavoastră pentru a face România puternică în Europa și în lume.
Vă mulțumesc și vă doresc mult succes în activitatea ştiinţifică şi profesională!


Domnule Președinte al Academiei Române,Domnilor miniştri,Stimați membri ai Corpului Diplomatic,Doamnelor şi domnilor,
Mă bucur să fiu alături de dumneavoastră în deschiderea acestei conferinţe internaţionale de înaltă ţinută ştiinţifică. Îmi face o deosebită plăcere să văd că astfel de iniţiative beneficiază de continuitate şi de participarea unui număr impresionant de cercetători cu rezultate remarcabile, între care şi domnul profesor Ştefan Hell, cercetător de origine română, laureat al Premiului Nobel pentru Chimie în anul 2014 şi membru de onoare al Academiei Române. 
Prezența mea astăzi aici nu este deloc întâmplătoare. Dincolo de faptul că mă simt apropiat de domeniul dumneavoastră de expertiză, prin prisma formației mele profesionale, vă mărturisesc că motivația mea ține și de responsabilitatea pe care o am ca Președinte al României. 
Am ales să particip la acest eveniment pentru a arăta încă o dată care sunt prioritățile mele. Poate că unii se așteptau să vorbesc despre partide sau ar fi vrut să aibă parte de o vară mai agitată politic. Poate că pe alții îi nemulțumește lipsa aşa-numitelor breaking news-uri și a unor declarații incendiare. Pentru mine însă conduita promisă și prioritățile asumate au rămas aceleași. Și nu vor fi nici în continuare umbrite de efervescența politică sau de circumstanțe de moment. 
Mă aflu astăzi alături de dumneavoastră pentru că cercetarea și educația sunt șansa pe care România o are. Șansa unui viitor pe care nu avem voie să-l ratăm. România puternică nu poate fi decât bazată pe cunoaştere, iar prosperitatea și progresul societății vin împreună cu ea. Este un lucru cât se poate de bine cunoscut. Toate guvernele care s-au succedat în timp l-au știut, toți actorii politici și sociali l-au știut și îl știu. Și cu toate acestea, domeniul cercetării suferă de pe urma unei vechi metehne din spațiul nostru public: aceea a lucrurilor începute și neterminate și a intențiilor neconcretizate. Stăm bine la capitolul documente, dar lipsește aplicarea lor. Avem o Strategie de Cercetare și Inovare, avem un plan național de implementare neurmat de acțiuni și structuri instituționale sau dacă sunt, au funcționat doar pe hârtie.
Domeniul cercetării nu are voie să fie la limita supraviețuirii. România nu poate rămâne pe ultimul loc în Europa în ceea ce privește performanța în inovare. Efectele imediate ale acestei stări de fapt sunt o economie necompetitivă în context european și valoare adăugată mică a produselor și serviciilor cu care intrăm în competiția globală. Știu că în alte colțuri ale lumii au loc în aceste zile manifestări similare cu cea de față. Iată că, prin evenimentul de astăzi, România este conectată la comunitatea științifică internațională și contribuie la progresul cunoașterii. Avem un potențial intelectual uriaș, resurse de ingeniozitate și ambiție, capacitate creativă și profesioniști de excepție în țară și în diasporă. România are toate premisele să iasă din decalajul perpetuu şi să îşi construiască propriul loc în peisajul european şi global al cercetării. Suntem cu toții datori să onorăm acest potențial. 
Doamnelor și domnilor,
Vă propun de aceea trei teme de reflecţie şi de acţiune pentru viitorul imediat. Primul, prioritizarea reală a sectorului cercetare-dezvoltare-inovare; în al doilea rând, instituirea unui climat de integritate, predictibilitate şi transparenţă decizională și, în fine, în al treilea rând, întărirea legăturii între educaţie şi cercetare-inovare.
Este momentul unui consens politic şi social real, pentru o Românie creativă, o Românie a inovării, capabilă să răspundă sustenabil în contextul provocărilor globale – economice, demografice, de securitate şi climatice. Cred că a venit momentul ca autoritățile să scoată din sertar toate documentele strategice din domeniul cercetării, în perspectiva bugetului pe anul viitor. La doar câteva luni de la adoptarea Strategiei Naționale de Cercetare, Dezvoltare și Inovare 2014-2020, pentru anul 2015 a fost alocat doar jumătate din bugetul asumat în Strategie. Domeniul Cercetare – Dezvoltare - Inovare a depăşit procentul de 100% ca nivel al absorbţiei fondurilor structurale. De aceea, o posibilă soluție ar fi reorientarea unei părţi importante a fondurilor necheltuite dinspre alte zone, împreună cu prioritizarea reală a acestui domeniu din prisma finanțării din fonduri publice.
Incertitudinea asupra cadrului de reglementare şi a resurselor disponibile reprezintă un cost în sine pentru actorii din sistem. De aici și reticenţa diasporei ştiinţifice de a se implica în proiecte în România. Avem nevoie de un sector public de cercetare performant, un management profesionist şi transparent. Avem nevoie de reducerea birocrației, dar și a fragmentării sistemului public de Cercetare-Dezvoltare-Inovare, pentru atingerea masei critice necesare performanţei. 
Centrul de Cercetare ELI-NP (Infrastructura Luminii Extreme - Fizică Nucleară) este un reper pentru cercetarea românească, având deja un renume internaţional. Multiplicarea unor astfel de centre de excelenţă, împreună cu investiţia în resursa umană de valoare, sunt esenţiale pentru atragerea celor performanţi şi pentru a produce rezultate.Mult aşteptata înfiinţare a Centrului Internaţional UNESCO pentru Formare şi Cercetări Avansate, centru de categoria a doua sub auspiciile UNESCO, va constitui cu siguranţă un alt pas concret în acest sens.
Tot în ideea dezvoltării sustenabile, România are nevoie de o prioritizare a zonelor de interes strategic în domeniul cercetării şi inovării, în care conexiunile reale cu economia şi zonele de performanţă ştiinţifică sunt încurajate consecvent. Politicile în acest domeniu trebuie corelate cu cele economice, de educație şi de politică externă.
Întărirea legăturii dintre cercetare şi educaţie este esențială într-o societate democratică. A avea opinii informate pe teme de actualitate, precum încălzirea globală, de exemplu, sau migraţia, nu este o caracteristică a elitelor intelectuale, ci trebuie să devină normalitate. Un sistem educațional performant, racordat la realitățile globale și evoluțiile științifice, nu poate exista fără cercetare, așa cum niciun sistem sustenabil de cercetare avansată nu poate exista fără ca tinerii să aibă contact cu noutățile din cercetare, la toate nivelele educaționale.
Doamnelor și domnilor,
Știinţa şi inovarea nu au culoare politică; dar ele pot marca semnificativ viitorul acestei ţări. Îmi manifest cu această ocazie disponibilitatea de a sprijini un efort interinstituţional susţinut, pentru ca la momentul în care vom celebra 100 de ani de unitate şi modernitate a statului român să ne aflăm pe alt loc în ierarhia europeană, în ceea ce priveşte performanţa în cercetare şi inovație. 
În încheiere, vreau să vă felicit pe toţi cei care prin activitatea ştiinţifică puneţi bazele viitorului României și să vă mulțumesc pentru implicare și pentru efort. Vă urez succes în dezbaterile dumneavoastră din zilele următoare şi sper ca sărbătorirea în 2015 a Anului internaţional al luminii să aibă şi un sens metaforic, de redeschidere a orizontului în acest domeniu strategic. Vă mulţumesc!


Domnule Ministru,Domnilor ambasadori,Domnilor consuli generali, Doamnelor şi domnilor directori ai Institutelor Culturale Române,Doamnelor și domnilor,
Am plăcerea să mă adresez dumneavoastră pentru prima oară în acest cadru. Dați-mi voie ca înainte de toate să vă mulțumesc pentru eforturile pe care le faceți în susținerea intereselor României în străinătate și să vă asigur de aprecierea mea.
Vreau să vă spun de la bun început că nu doresc ca o reuniune de tradiție a diplomației românești, cum este aceasta, să se transforme într-una formală, pe care o bifăm în fiecare an.
Îmi doresc să fie un prilej în care ne reconectăm cu angajamentele noastre ca stat, în care ne reafirmăm identitatea în lume, în cadrul organismelor din care facem parte și în relațiile bilaterale. Și nu în ultimul rând vă invit, pe fiecare dintre dumneavoastră, să faceți din acest moment unul de analiză lucidă asupra activității dumneavoastră, urmat de acțiuni coerente și clare.
România puternică în Europa și în lume nu este doar viziunea sub care am gândit Strategia Națională de Apărare a Țării și nu se limitează la domeniul securității naționale sau apărării, ci este în egală măsură un mod de a ne defini în politica externă. Ce ne face puternici în politica externă este abordarea integratoare, parteneriatul și predictibilitatea. 
În primele luni ale mandatului meu de Președinte am acordat o atenție deosebită politicii externe nu formal, doar ca domeniu care intră în atribuțiile mele constituționale, ci ca mijloc de atingere a obiectivelor și intereselor pe care le avem ca stat și în beneficiul cetățenilor români. 
Într-o lume profund globalizată și puternic interconectată, performanța politicii externe se reflectă în mod direct asupra societății românești. 
Am făcut astfel trecerea la o altă etapă în politica noastră externă, pe care am gândit-o continuând direcțiile majore stabilite în trecut, dar mai activă și mai creativă în raporturile cu partenerii strategici și cu celelalte state, precum și în interiorul organismelor din care facem parte. A face cunoscută și auzită în lume vocea statului român și a cetățenilor noștri reprezintă pentru mine, ca Președinte, o prioritate. Aceasta presupune un efort de comunicare, relaționare și coordonare, pe care dumneavoastră, reprezentanții corpului diplomatic, sunteți chemați să-l continuați și să-l extindeți. Președintele poate face anumite lucruri, dar nu le poate duce la bun sfârșit de unul singur. România o reprezentăm noi toți, iar cetățenii noștri așteaptă, pe bună dreptate, rezultate concrete.
Sunt convins că ceea ce construim acum în politica externă se va reflecta pe termen mediu și lung în mod pozitiv asupra societății românești, dacă știm să ne urmărim obiectivele cu seriozitate, consecvență și lucrând ca o echipă. Această etapă a politicii externe va presupune, de asemenea, o evaluare sinceră asupra lucrurilor care nu funcționează, asupra zonelor unde suntem eficienți sau, dimpotrivă, avem sincope.
Vorbim de ani de zile, spre exemplu, despre diplomație economică și de nevoia unei creșteri substanțiale, mai ales calitative, a acestei dimensiuni. În ciuda anumitor progrese și îndeosebi în ciuda potențialului, aceasta este o zonă încă insuficient exploatată și valorificată. Dacă vrem alte rezultate, va trebui să ieșim din tipare, să găsim noi practici. În mod similar trebuie abordată și diplomația culturală. Vă invit să vă aplecați asupra acestor două componente în mai mare măsură.
În același timp, și politica internă a început să intre într-o nouă etapă. Doresc să subliniez acest lucru apăsat, pornind de la celebra formulare: „Dați-mi o bună politică internă și vă voi da o bună politică externă!”. 
Politica internă trece treptat într-un ciclu de stabilitate, dialog, consens pe teme majore. Climatul politic începe să se schimbe în raport cu anii precedenți și, pentru prima dată după o lungă perioadă de conflict permanent, pe probleme care privesc interesele României s-a putut obține consens. 
Sunt bucuros să constat și că actorii politici, putere și opoziție, au înțeles că, dincolo de contradicțiile inerente, firești în democrație, există și calea dezbaterii și dialogului. În aceste prime luni ale anului 2015, consultările au devenit normalitate.
Obiectivul meu este ca în politica internă să păstrăm și să dezvoltăm acel set de argumente care să creeze încredere în România în plan extern. Includ aici nu doar cele de mai sus, ci și întărirea mecanismelor democratice, continuarea luptei împotriva corupției, întărirea statului de drept și, desigur, independența justiției. Sunt mesaje pe care vă rog să le transmiteți cât se poate de clar și ferm în dialogurile dumneavoastră externe. 
Doamnelor și domnilor,
În plan global, angajamentele noastre majore sunt democrația, libertatea și respectarea normelor de drept internațional. Consider că acestea sunt fundamentele din care decurg securitatea și prosperitatea, iar acțiunile și deciziile noastre trebuie să le aibă mereu ca reper. 
Cadrul nostru major de acțiune internațională este dat de Parteneriatul Strategic cu Statele Unite ale Americii, precum și de apartenența la NATO și la Uniunea Europeană. 
Într-un context de securitate complex, dimensiunea de securitate a Parteneriatului Strategic cu SUA a fost substanţial dezvoltată. Ne dorim consolidarea acestui Parteneriat şi asigurarea unei prezenţe consistente a Statelor Unite în România. Aceasta va fi realizată inclusiv prin intermediul bazelor de la Deveselu, Kogălniceanu şi prin participarea la exerciţii comune, fără a se limita la acestea. 
Dincolo de componenta politico-militară, este esențială dezvoltarea cooperării bilaterale pe alte dimensiuni, în primul rând cea economică și investițională. Ne bucurăm să constatăm o creștere a interesului american pentru investiții în România și vom face toate demersurile pentru ca această tendință să se confirme și să producă rezultate pentru ambele părți.
În interiorul organismelor din care face parte, România este un partener loial, credibil și consecvent. Atunci când ne-am propus consolidarea rolului nostru în cadrul NATO și UE nu am făcut-o dintr-o perspectivă individuală și ca simplu beneficiar. Am asumat acest lucru din convingerea că avem un însemnat potențial strategic, că putem contribui la întărirea construcției europene și euro-atlantice și că, într-un context geopolitic complicat, avem o responsabilitate în care nu au loc jumătățile de măsură.
Așa cum am afirmat, avem o abordare integratoare, care pleacă de la premisa că împreună suntem mai puternici. 
De aceea, în cadrul NATO vom continua să pledăm pentru consolidarea dimensiunii apărării colective şi pentru o atenţie sporită acordată flancului estic şi regiunii strategice a Mării Negre, cea mai apropiată frontieră a NATO şi UE, expusă evoluţiilor de securitate din Estul continentului. 
În cadrul Uniunii Europene avem nevoie astăzi, mai mult decât oricând, de solidaritate și unitate. Respingerea fermă a discursului anti-european și păstrarea încrederii cetățenilor în politicile comune sunt prioritare. Din acest punct de vedere, sunt bucuros să constat că cetățenii României sunt printre cei mai atașați de valorile europene, dar și de Uniunea Europeană, ca expresie a acestor valori și ca instrument de concretizare a lor în beneficiul oamenilor. 
România participă la construcția europeană susținând consolidarea Uniunii Economice și Monetare, proiectul Uniunii energetice și implicându-se activ în procesul de elaborare a unei noi Strategii de politică externă și securitate. 
Sprijinim activ și procesul de negociere a Parteneriatului Transatlantic pentru Comerț și Investiții. Succesul acestuia va avea impact economic prin beneficiile directe și prin poziționarea favorabilă față de competitorii în plan global și va întări parteneriatul transatlantic.
Aceeași abordare în politica externă se reflectă și în susținerea integrării europene sau a încurajării traseului european al statelor din regiune. Mă refer aici la statele din Balcanii de Vest, dar și la cele din cadrul Parteneriatului Estic care au semnat acorduri de asociere și liber schimb cu Uniunea Europeană.
Vom continua să sprijinim eforturile depuse de Republica Moldova, Georgia și Ucraina pe calea reformelor menite a înscrie aceste state pe un traseu european. România va continua să fie cel mai puternic aliat în parcursul european al Republicii Moldova. Avem în vedere în egală măsură susținerea ca atare în interiorul UE și în dialogul cu celelalte state membre, dar și sprijinul direct și concret, în plan bilateral, al eforturilor Republicii Moldova în plan intern pentru apropierea de Uniunea Europeană, până la integrare.
Preconizata revizuire a Politicii Europene de Vecinătate va putea conduce, sunt convins, la intensificarea relațiilor Uniunii Europene cu statele din vecinătatea răsăriteană.
Aderarea la spațiul Schengen va continua, desigur, să fie un obiectiv al perioadei următoare. Dincolo de îndeplinirea condiţiilor aferente, este important să reiterăm că includerea României în acest spaţiu va contribui la întărirea securității frontierelor externe ale Uniunii.
În planul relațiilor bilaterale, România se profilează, de asemenea, ca un actor predictibil. Există în continuare oportunități deosebite care derivă din parteneriatele strategice și raporturile privilegiate pe care le avem atât cu Statele Unite ale Americii, cât și cu țări precum Franța, Germania, Italia, Spania, Regatul Unit, Polonia și cu celelalte state membre din Uniunea Europeană sau cu Turcia.
Alături de implicarea noastră prioritară în identificarea și implementarea celor mai adecvate abordări în spațiul nostru de apartenență, dorim, deopotrivă, raporturi mai intense cu ansamblul zonelor lumii, cu Canada, cu statele din Vecinătatea Sudică a Europei și Orientul Mijlociu, cu Zona Asia-Pacific, în mod deosebit cu China, dar și cu țări precum Japonia, India, Coreea de Sud sau țările ASEAN, precum și cu statele din America Latină și Africa. În spiritul aceleiași abordări integratoare, vom urmări să dezvoltăm relațiile cu actorii emergenți din alte regiuni, într-o logică a complementarității intereselor. 
Acestea sunt coordonatele principale ale politicii externe. Aș vrea să mă refer în mod particular la evoluțiile recente și principalele provocări cu care ne confruntăm, precum și la ceea ce urmează, la pașii pe care îi avem de făcut împreună pentru viitor.
Ne aflăm într-o nouă paradigmă a situaţiei internaţionale, într-un context de securitate internaţional şi regional volatil. Va trebui să facem față unor provocări complexe, iar diplomaţia română va avea în această privinţă responsabilităţi majore. 
În spiritul angajamentelor sale, România sprijină integritatea teritorială și suveranitatea Ucrainei și reafirmă caracterul inacceptabil al încălcării dreptului internațional, prin anexarea Crimeii de către Federația Rusă. Sprijinim eforturile pentru soluţionarea paşnică a conflictului din estul Ucrainei, respectarea şi implementarea Acordurilor de la Minsk, a angajamentelor asumate de participanți, rolul important al Misiunii Speciale de Monitorizare a OSCE, la care și țara noastră contribuie cu monitori în teren. Este important să evităm consolidarea unui nou conflict înghețat.
O altă provocare majoră la nivel european va continua să o reprezinte, fără îndoială, migrația. Mă refer aici atât la punerea în practică a măsurilor convenite în materie de relocare a solicitanţilor de protecţie internaţională sau a eforturilor de combatere a traficului ilegal de persoane, cât și la identificarea şi implementarea unor soluţii durabile de dialog şi cooperare cu statele terţe, care să conducă la eliminarea cauzelor profunde ale acestui fenomen. 
Doamnelor și domnilor,
Perioada imediat următoare va fi marcată de câteva evenimente importante în planul politicii externe. Aniversăm 70 de ani de la semnarea Cartei Organizaţiei Naţiunilor Unite și 60 de ani de la aderarea României la organizație. La sfârșitul lunii septembrie voi participa, la New York, la Adunarea Generală ONU și la summit-ul ONU la care va fi adoptată Agenda de dezvoltare post-2015. Va fi un bun prilej pentru a reitera ataşamentul României faţă de obiectivele şi valorile organizaţiei mondiale, precum şi respectul constant faţă de acţiunile instituţiilor din sistemul ONU, ca principal cadru global de cooperare între state şi de codificare a unor norme de conduită şi drept internaţional.
România va susține reforma Consiliului de Securitate, principala miză politică fiind, pentru noi, alocarea, într-o configuraţie extinsă, a unui loc suplimentar de membru nepermanent pentru Grupul est-european. România trebuie să îşi păstreze şi întărească reputaţia de stat promotor al păcii şi stabilităţii internaţionale, al valorilor democraţiei, statului de drept şi respectului pentru drepturile omului. 
În plan regional, vizita pe care am efectuat-o în Polonia la începutul acestui an a întărit bazele parteneriatului nostru strategic într-o regiune cu provocări de securitate.
În acord cu intenția României de a asuma un rol regional semnificativ, în noiembrie 2015 vom organiza la București un Summit regional. Intenția noastră este să generăm un mesaj comun al ţărilor de la frontiera de Est cu privire la necesitatea adaptării strategice a Alianţei Nord-Atlantice la circumstanţele de securitate actuale, cu reafirmarea eforturilor statelor participante pentru consolidarea frontierei răsăritene a NATO şi Uniunii Europene. Această reuniune va preceda practic și dorim să se constituie într-o contribuție la pregătirea summit-ului NATO de la Varşovia, din iulie 2016, care va trebui să ofere răspunsuri ferme la provocările de securitate atât din Est, cât şi din Sud.
România va pleda pentru o abordare echilibrată a celor două arii geografice, pentru consolidarea relaţiei transatlantice şi a parteneriatului UE–NATO, cu identificarea de răspunsuri comune la o serie de ameninţări emergente şi continuarea dezvoltării complementare a Politicii de Securitate şi Apărare Comună în raport cu NATO.
Un alt eveniment multilateral important din acest an este Conferinţa privind clima din decembrie de la Paris. Sperăm ca aceasta să marcheze o cotitură în demersurile la nivel global de ameliorare a efectelor schimbărilor climatice, de atingere a obiectivelor asumate în acest domeniu şi de întărire a rolului global al UE de „motor” în acest proces.
Privind pe termen mai lung, după cum știți, România va deţine în al doilea semestru al anului 2019, pentru prima dată, Preşedinţia Consiliului UE. Va fi prima acțiune internațională majoră pe care țara noastră o va desfășura după celebrarea centenarului Marii Uniri, în 2018. 
Nu există altă opțiune decât să fim la înălțimea acestui moment, cu temele făcute și să știm ce vrem. Va fi o responsabilitate deosebită şi un exerciţiu complex, a cărui pregătire trebuie deja demarată. 
Dincolo de măsurile şi acţiunile pe plan intern şi de conlucrarea cu instituţiile europene, este important să gândim de acum priorităţile la nivelul Uniunii Europene pe care România să le urmărească în timpul exercitării mandatului său. Este în acelaşi timp foarte necesară consultarea îndeaproape în acest proces cu celelalte state membre, şi mai ales cu Austria şi Finlanda, care ne vor preceda, respectiv succeda în exercitarea preşedinţiei. Ambasadelor noastre în capitalele comunitare le revine un rol deosebit în această privinţă.
Doamnelor și domnilor,
Nu în ultimul rând, relația cu românii de pretutindeni este o componentă esențială a acțiunii noastre externe. 
Vom sprijini în continuare cu consecvență obiectivul naţional ca diaspora noastră să se consolideze în termeni de identitate, statut, prosperitate economică şi dinamică socială, iar comunitățile românești să se afirme tot mai puternic drept factor de dezvoltare a relaţiilor dintre România şi statele în care trăiesc.
Asigurarea şi promovarea drepturilor românilor din afara granițelor, legate de statutul, de rădăcinile materiale şi spirituale, de rolul participativ, rămân o datorie fundamentală pentru România. Un astfel de drept este cel de vot. Am spus-o și o repet, pentru că nu vreau să uităm ce s-a întâmplat: situații precum cea din noiembrie 2014 nu au voie să se repete. Reamintesc că anul 2016 este unul electoral și vreau să fac încă de pe acum un apel la responsabilizarea tuturor celor implicați în organizarea și buna desfășurare a acestui exercițiu electoral. Procesul va fi mult facilitat de introducerea votului prin corespondență. Sper ca actorii politici să ajungă la o înțelegere și să își respecte promisiunea pe care au făcut-o românilor din străinătate în acest sens.
Este nevoie de eforturi sporite pentru a veni în întâmpinarea aşteptărilor legitime ale cetăţenilor români aflaţi în străinătate de a li se oferi servicii şi asistenţă consulară la standarde specifice unui stat membru UE. În ultima perioadă am consemnat progrese în îndeplinirea acestui deziderat, dar mai sunt încă multe lucruri de îmbunătățit. Am convingerea că veți acorda importanța cuvenită acestei laturi extrem de importante a activității diplomatice. 
Doamnelor și domnilor,
După cum spuneam, politica externă a intrat într-o etapă nouă, cu multe necunoscute, dar şi oportunităţi. Va fi nevoie să înţelegem cât mai bine fenomenele cu care ne confruntăm şi să ne adaptăm modul de reacţie, dar să fim și anticipativi și proactivi. Într-un astfel de context, o acţiune diplomatică dinamică şi modernă este indispensabilă. Am convingerea că profesionalismul dumneavoastră se va manifesta şi în continuare, iar împreună vom putea consolida profilul României puternice în Europa și în lume.
Dumneavoastră sunteți România în străinătate. Nu doar o reprezentați, nu doar vorbiți în numele României, ci pur și simplu sunteți România în ochii celorlalți. Este o onoare și o responsabilitate. 
Vă felicit încă odată cu ocazia Zilei Diplomaţiei Române şi vă urez tuturor mult succes!


Domnule Director General,Stimați invitați,Doamnelor și domnilor,
Mă bucur mult să pot fi alături de dumneavoastră, la acest eveniment foarte special, organizat într-un spațiu al performanței, în acest loc istoric pentru industria din România, unde acum aproape jumătate de secol a fost produs primul automobil Dacia.
Astăzi, în uzina de la Mioveni sunt fabricate peste 60 de mașini într-o singură oră, care ajung apoi în zeci de țări, pe 4 continente. Fără îndoială, mașina Dacia a fost și este un simbol pentru viața românilor, dar și pentru imaginea României în lume.
Stimați angajați și membri ai echipei de conducere,
Vă felicit pentru profesionalismul și eficiența de care dați dovadă! Este notabil faptul că, de exemplu, gama Logan reprezintă aproape jumătate din vânzările Grupului Renault la nivel mondial.
Dacia are o contribuție semnificativă la produsul intern brut al României, iar vânzarea mașinilor Dacia în străinătate înseamnă 8% din exporturile noastre. Creșterea vânzărilor Dacia pe marile piețe din vestul Europei, și nu numai, este indiciul clar al competitivității producției de la Mioveni. Iar acesta este, în primul rând, meritul dumneavoastră, al celor care vă desfășurați zi de zi activitatea aici, în cea mai mare și mai complexă uzină a Grupului Renault.
Doamnelor și domnilor,
România puternică poate să se dezvolte în jurul unor investiții majore și avantaje strategice, cum este și cazul acestui sector industrial, care creează locuri de muncă și care contribuie la prosperitatea unei întregi comunități și chiar a unei întregi societăți. Colaborarea dintre Dacia și Renault este dovada faptului că investițiile străine în România au avut și vor avea în continuare șansa de a fi transformate în exemple clare ale succesului economic.
Este important să susținem astfel de investiții productive în toate domeniile, să încurajăm atât investitorii străini, cât și companiile autohtone și capitalul românesc, astfel încât, prin investiții și muncă productivă, să se îmbunătățească continuu viața românilor. În același timp, statul trebuie să își onoreze obligațiile sale, care țin de climatul de afaceri, infrastructură, predictibilitate fiscală și legislativă, stabilitate și, sigur, transparență.
România are nevoie de o altfel de viziune, una care să răspundă eficient nevoilor noastre de dezvoltare. Decidenții politici nu mai trebuie să privească doar pe termen scurt, ci să dezvolte politici economice pe termen mediu și lung, care să ridice productivitatea și să asigure locuri de muncă stabile și bine plătite. Sunt multe de făcut, de la administrarea eficientă a banului public, la infrastructură de calitate devenită astăzi indispensabilă, de la reducerea birocrației și corupției la creșterea libertății economice.
Știm cu toții că productivitatea e cheia prosperității economice. A fi mai productiv înseamnă a fi mai eficient, iar acest lucru este posibil prin cercetare, dezvoltare și inovare permanentă. Activitatea companiei Dacia respectă aceste exigențe, căci în România există, de exemplu, cel mai mare centru de inginerie al Renault din afara Franței. În acest sens, salut propunerile Renault referitoare la îmbunătățirea sectorului de cercetare – dezvoltare din țara noastră.
Dacia este astăzi cea mai mare companie din România și primul exportator al țării. Anul acesta va fi unul special, întrucât va consemna un nivel record al producției. Sunt convins că anii ce vor urma vor aduce și mai multe reușite, consolidându-le totodată pe cele dobândite până acum. Potențialul Dacia permite în continuare evoluție și am încredere că nu vă veți abate de la traiectoria ascendentă deja asumată.
Doamnelor și domnilor,
Succesul Dacia este datorat viziunii și colaborării eficiente cu Renault, dar, într-o măsură determinantă aş putea spune, acest succes vi se datorează dumneavoastră, tuturor celor care lucraţi aici.
Loialitatea dumneavoastră, standardele la care se ridică munca dumneavoastră, competenţa şi implicarea sunt tot atâtea motive pentru care meritaţi respectul nostru, al tuturor. Sunt conştient de efortul dumneavoastră şi al familiilor dumneavoastră pentru a vă perfecţiona mereu şi vă felicit pentru rezultatele obţinute.
Vă mulțumesc tuturor și vă doresc în continuare succes şi locuri de muncă foarte bune!